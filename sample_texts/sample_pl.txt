1. KSIĘGA ULICY



Czwarte piętro, dzwonię domofonem, słyszę jakieś piski, ochy i achy.

Wiem, że dobrze trafiłem, śmiało wchodzę do brudnej bramy.

Patrycja i Lukrecja są już starymi facetami i w ich życiu wszystko się dawno skończyło. Dokładnie w dziewięćdziesiątym drugim roku. Patrycja: grubawy, zniszczony mężczyzna z wielką łysiną i bardzo ruchliwymi, krzaczastymi brwiami. Lukrecja - pięćdziesiąt lat, gładko ogolona twarz, cyniczny, także gruby. Czarne, zżarte grzybicą paznokcie. Ich żarty, ich zblazowane fumy. Ich motta życiowe. „Z maturą to już nie chłop!” Ich zawody, te życiowe i te dla życia: opiekunka społeczna, salowa, szatniarka. Byleby jakoś żyć i móc zajmować się tym, co najistotniejsze.

Na razie wjeżdżam rozklekotaną windą na czwarte piętro smutnego, gomułkowskiego bloku. Pachnie szczyną. Na podwórku głośno krzyczą dzieciaki. Patrzę na guziki poprzypalane papierosami, rozklejone; czytam napisy kibicujące drużynom piłkarskim, ktoś kogoś wysyła do gazu. Dzwonię krótko, od razu otwiera mi Lukrecja, Patrycja w kuchni zaparza herbatę - obie są bardzo podniecone, że przyszedł „pan dziennikarz”, zachowują się jak prawdziwe gwiazdy. Tymczasem żyją z renty i ledwo wiążą koniec z końcem. Nie mają nawet działki, na której można wiązać co innego, choćby wiechcie czosnku, albo wymieniane z sąsiadką przez płot wspomnienia. Nie, ich wspomnień nie da się opowiadać obcym. Właśnie dlatego opowiadają je mnie.

Lukrecja był kiedyś germanistą, ale nigdzie długo nie mógł zabawić, ciągle przysparzał kłopotów, podrywał uczniów i w końcu zaczął utrzymywać się tylko z korepetycji. Z Bydgoszczy przyjechał do Wrocławia w latach siedemdziesiątych. Tu poznał Patrycję, w parku dla pedałów, w brudnym szalecie. Patrycja leżał pijany z głową w szczynach i myślał, że już się nie wydobędzie. Ale Lukrecja pomógł Patrycji, tej dziwce, jakoś znalazła się dla niego praca szatniarza w którymś z robotniczych domów kultury. Odtąd zadaniem Patrycji było wydawanie piłeczek do ping - ponga, bo młodzi działacze przychodzili grać do klubowej świetlicy. Praca lekka, płatna jak każda inna, cały dzień Patrycja piła kawę w szklance musztardówce, plotkowała z woźną i żyła nadchodzącą nocą. Czasami pozostawała na dyżurze do rana w charakterze nocnego ciecia. Wtedy wyobrażała sobie, że jest barokową damą, ma wielką krynolinę, wysoką perukę i jedzie karetą do kochanka. Że nazywa się jakoś tak zupełnie nie do wymówienia i zasłania się wielkim wachlarzem. Z dachu kapało do wiadra, za oknem wył wiatr, ale ona wstawała, robiła sobie grzałką kawę na zmianę z herbatą, dodawała do tego wódki i wracała do swojej karety, do Wersalu, do sukni tak wielkich, że pod ich kloszami można zmieścić kilku kochanków i buteleczkę z trucizną. Zapalała wiarusa i szła na obchód, a gdy wracała, miała już obmyśloną dalszą akcję. Trzeba tylko było zapchać uszy stoperami, bo noce nie były spokojne, a psy pilnujące terenu polowały na koty. Ranek otrzeźwiał ją, jak chlapnięcie zimną wodą. Trzeba było podpisać kontrolkę, trzeba było wracać, znowu ktoś coś od niej chciał i znowu była leniwa i krnąbrna.

Ale to dawne czasy, gdy robotnicy Hydralu i Stolbudu po pracy wciąż jeszcze mieli siły zajmować się baletem... Gdy nie istniały wyrazy takie jak „molestowanie”, a gazety zajmowały się swoimi sprawami. Na nocnych dyżurkach nie było jeszcze telewizorów, więc wyobraźnia pracowała pełną parą, inaczej zdechłoby się z nudów. Teraz w domu kultury Patrycji każdy pokój zajmuje inna firma, a fasada pełna jest tablic informujących, na którym piętrze znajduje się lombard, kantor, klub bilardowy czy hurtownia zniczy. Tam, gdzie tańczyli niezgrabni robotnicy mieści się skład o romantycznej nazwie „wszystko po 5 złotych”. Nie ma komu zatrudniać Patrycji, każdy sam pilnuje swego nosa, a ochronę budowli zapewnia specjalna firma. Świat jest zły, bo w miejsce konkursów recytatorskich, rytmiki dla dziewcząt, baletu i zajęć z gimnastyki korekcyjnej pojawiają się brudne, na poły mafijne speluny, w których handluje się używanymi telefonami komórkowymi o niemodnych kształtach, a jakby tego było mało, w kioskach nigdzie nie można dostać stoperów - pomyślała Patrycja i bez żalu przeszła na zasłużoną rentę.

Do domu Trzeciej RP nigdy nie wpuściła.





*********



Mówią o sobie w rodzaju żeńskim, udają kobiety, do niedawna podrywali facetów w parku, pod Operą i na dworcu. Nie wiadomo, ile w tym było prawdy, ile folkloru, a ile zwykłych żartów. Jedno jest pewne - są częścią wcale nie małej grupy ludzi uzależnionych od seksu. Mają wprawę w wyrywaniu! Nawet teraz, na emeryturze, z tymi brzuszkami, potrafiliby niejedno. Żaden z nich nie wiedział o istnieniu operacji plastycznych, ani o możliwości zmiany płci. Wystarczało wymachiwanie zwykłymi czarnymi torbami, na które mówili „torebki”. Bo ubierają się w to, co mają - ekstrakt przeciętności rodem z Peerelu. Wystarcza inne trzymanie papierosa, brak wąsów i te wszystkie słowa. W słowach tkwi ich siła. Niczego nie mają, wszystko muszą sobie dokłamać, dozmyślać, dośpiewać. Dziś wszystko można zmienić za pieniądze: płeć, kolor oczu, włosów... Nie ma miejsca na imaginację. Dlatego wolą być biedne i „bawić się”:

- Ależ przestań, moja droga! - teraz Patrycja „przegina się” i podaje herbatę w wyszczerbionej szklance. Tak, w starej, obskurnej szklance, ale jednak na tacce i z serwetką. Formy, formy są najważniejsze. I słowa.

- Ależ przestań! Już nie te lata, dupka już zwiędła, gdzie te niegdysiejsze śniegi? Boże, wariatka, kobieta szalona, zostaw mnie! Dobrze mówił stary Villon: bierz tylko chłopców! To i brałyśmy.

„Przeginanie się” to udawanie kobiet - jakimi je sobie wyobrażają - wymachiwanie rękami, piszczenie, mówienie „ależ przestań” i „Boże, Bożenka”. Albo podchodzenie do miśka, kładzenie mu ręki pod brodę i mówienie:

- Główkę, szczeniaczku, wyżej trzymaj, jak do mnie rozmawiasz. - Wcale nie chcą być kobietami, chcą być przegiętymi facetami. Tak im dobrze, to był ich sposób na całe życie. Zabawa w babę. Bycie prawdziwą kobietą to już nie to - zabawa ekscytuje, a spełnienie, jak to spełnienie... Ale w ich języku spełnienia nie istnieją. Znają tylko wyrazy takie jak „głód”, „niespełnienie”, „zimny wieczór”, „wiatr” i „chodź”. Stałe przebywanie w wyższych rejonach dna, między dworcem, najnędzniejszą pracą, a parkiem, w którym był szalet. Można nawet powiedzieć, że był to jakiś zafajdany środek świata.

Okazuje się, że dno ktoś specjalnie dla nich wymościł trocinami i szmatami. Wcale wygodnie.

Człowiek zawsze miał dosyć na tą zupę ze słoika, na kartofle, socjalizm im sprzyjał, głodni ani bezdomni nie byli, kobiecie niewiele potrzeba. Teraz w tym ich parku budują wielką Galerię Sklepów, rozkopują im całą przeszłość, więc Patrycja zamierza apelować. Ale to tylko takie żarty. Coraz bardziej gorzkie i smutne, bo:

- Cóż, cóż ja, dziadówka, poradzę? Z kijem na Wielki Kapitał? Torebką po głowie? I co im powiem, że to jest miejsce pamiątkowe? Idź już lepiej, Lukrecja, idź po popielniczkę, bo pan nie ma gdzie strzepać (hi! hi!) strzepać... popioooooołu!

Patrycja nagle odkrywa, że nazwała siebie „dziadówką” i bardzo się cieszy z tego nowego żartu. W którym gdzieś na dnie jest kropelka poniżenia. Patrycja właśnie zamierza ją wypić, wylizać jak kroplę ajerkoniaku z dna kieliszka. Dziś wieczorem.

- Ja sobie idę elegancko do parku, papierosy najpierw w kiosku kupuję i tak od lat, jest dobrze, nie szkodzi mi na zdrowie. A spotykam znajomego z dawnych lat, co się wybija w życiu, robi interesy. No nic. On patrzy na mnie, jak na ostatnią kurwę, jakbym pod dworzec na Gwarną chodziła. Zresztą - przecież chodzę. Kurwą ci jestem nie lada... I tak słucham, co on mi tam gada, ale jakoś tak mnie to słodko nie dotyczy, bo jakieś raty, proszę ja ciebie. Raty ma, a pracę traci. Myślę sobie, jeszcze mi tylko raty do szczęścia potrzebne! Taka mnie refleksja filozoficzna natchnęła i Łucja Kąpielowa, której się zwierzyłam, to potwierdziła. Że my sobie tu żyjemy w tych wyższych rejonach dna, jak w raju. Nic nam już nie grozi - Lukrecja przeciąga się leniwie - i ma się ten sens w życiu! - oblizuje się lubieżnie.

Siedzę przy chwiejącym się stoliku w ich starym mieszkaniu, w kuchni. Nic się tu nie zmieniło od czasów komuny, wszędzie złote tajwańskie zegary z targu, barometry z targu, połyskujące figurki z targu, wszystko od Rosjan. Nawet ich język pełen jest rusycyzmów:

- U niego mało w spodniach...

Bieda aż piszczy, nad blachą suszy się pranie na sznurku. Męskie majtki, ale czarne, najtańsze, cerowane skarpetki, ale czarne; czarne - bo po pierwsze - fikuśne, po drugie - w tym domu panuje żałoba. Od ponad dziesięciu lat.

Lukrecja przybiera pozę starej hrabiny, której wojenne zawieruchy zabrały cały majątek, zakłada nóżkę na nóżkę (pomiędzy skarpetką a brązową nogawką w kant wystaje blada łydka poznaczona tatuażem żylaków), zapala papierosa, chwilę trzyma dym, wreszcie wypuszcza jak dama, daleko przed siebie, w tkliwym zamyśleniu. Puszczają ulubioną Annę German. Kręci się gramofonowa płyta:

W kawiarence na rogu każdej nocy jest koncert

Zatrzymajcie się w progu Eurydyki tańczące

Zanim świt pierwszy promień rzuci

smugą na ściany

Niech was tulą w ramionach

Orfeusze pijani...

Podają przesłodzoną, letnią herbatę. Mieszkanie urządzone jest jak poczekalnia w przychodni - widać, jak mało potrzeba ludziom do życia, gdy „żyją” innymi sprawami, gdy ich mieszkanie to tylko poczekalnia, gdzie trzeba spędzać czas pomiędzy nocnymi łowami. Zaniedbane, jak to u (seksualnych) narkomanów. Ściany do połowy wymalowane żółtą olejną, od połowy w górę - brudne, na parapecie białe, plastikowe doniczki z banalnymi trawkami i drzewkami szczęścia, które ostatnio przyschły. Czekam, aż obie (obaj?) wreszcie usiądą do papierosów, do herbaty. Aż się przestaną kręcić. Ale gdy jeden już siedzi, drugi odnajduje potrzebę psiknięcia sobie dezodorantem pod pachami i podczesania się przy pękniętym lusterku. Na dodatek na kuchni coś się gotuje, a Lukrecja zabiera się za podlewanie kwiatków butelką po mleku. Skąd one jeszcze ją wytrzasnęły? No i cały czas się poprawiają, podczesują. W końcu goście nieczęsto się zdarzają w tym domu żałoby.

- Czy moglibyście najpierw powiedzieć mi trochę o pedalskim życiu ówczesnego Wrocławia? - stawiam dyktafon na stole, ale od razu przerywa mi ich głośny, piskliwy śmiech.

- I kto się o to pyta, Patrycja, ratuj mnie! Zabierzcie ode mnie tego kurwiszona! Święta Dziewica nie wie? A pana dziennikarza to jak nazywali w Orbisówce i pod operą? Nie Śnieżka aby? Śnieżka, bo cała biała od... śniegu, hi hi! Dobra, to sobie wytniesz, nie musisz przecież wszystkiego przepisywać... No więc dobrze, panie dziennikarzu, park nazywa się „pikieta” albo „szlak”. Chodzenie po nim to pikietowanie. Pikieta służy do wyrywania. Podrywania, znaczy. Celem obciągu. Drutowania, znaczy. Parki były zawsze, od kiedy żyję i ciągnę lachę, czyli od czasów przedwojennych. Kiedyś pikieta ciągnęła się przez całe miasto i właśnie tak powinna się zaczynać ta twoja powieść o nas. „Hrabina wyszła z domu o wpół do dziesiątej” i poszła do parku, bo akurat dziesiąta w nocy to jest najlepszy czas na małą laseczkę. Pamiętasz, Patrycja, Hrabinę? Zabili ją chyba w osiemdziesiątym ósmym, biedaczkę. Kim ona była z zawodu właściwie?

- Głupia jesteś, w osiemdziesiątym ósmym zabili Korę, bo sobie sprowadzała lujów do domu, to się i doigrała. Luj zabił ją jej własnym kuchennym nożem, dla głupiego radia „Narew” ją zaciukał, nic tam u niej innego nie było do zabrania. Pół wrocławskiej pikiety maszerowało na pogrzebie, nawet niektórzy, hm... księża (mo... mogę o tym mówić? Czy to do jakiejś katolickiej gazety?), no więc księża. Co ja krzyczałam za nimi:

- A brewiarz już odmówiłaś?! A na pikiecie jesteś? - a one tylko przyspieszały kroku.

A co ja chciałam rzec? Aha, a Hrabinę zabili dużo wcześniej, w siedemdziesiątym dziewiątym i była z zawodu babcią klozetową. A właściwie dziadkiem. A zresztą - właśnie że babcią! Pracowała w przejściu podziemnym, więc zawsze miała blisko. Mieszkała w suterenie, ale za to przy samym parku. Tak, wszystkie cioty mieszkały blisko parku. Specjalnie powynajmowały sobie mieszkania i latami tam chodziły, a teraz żałują, bo im dźwigi pod okna wjechały.

- Kto to są „luje”? - moje pytanie zagłusza ją dzikie piski.

- Kto to są luje, kto to są luje. Boże, Bożenka, luje kto to są?! No, dobra, powiedzmy, że nie wiesz. Luj to sens naszego życia, luj to byczek, pijany byczek, męska hołotka, żulik, bączek, chłopek, który czasem wraca przez park, albo pijany leży w rowie, na ławce na dworcu, albo w zupełnie nieoczekiwanym miejscu. Nasi Orfeusze pijani! Bo przecież ciota nie będzie się lesbijczyła z inną ciotą! Potrzebujemy heteryckiego mięsa! Luj może też być pedałem, byle był prosty jak dąb, nieuczony, bo z maturą to już nie chłop, tylko jakiś inteligencik. Żadnych min nie może robić, musi mieć gębę jak udo, po prostu obciągnięty skórą futerał, nic tam się nie może ukazywać, żadne uczucie! I gdzie znajdziesz takiego w tych barach dla pedałów? Znane są dziesiątki przykładów na to, że hetero luje idą z ciotami po dobroci, w łóżku zachowują się jak pedały i dopiero potem nagle dostają ataku agresji i kradną, zabijają, towar upłynniają... Nieraz już są na schodach, już wracają do domu. Zawołasz, zapytasz o coś - wrócą się i jebną w pysk. Jakby na siebie wściekli.

Ale ciota się tego nie przelęknie. To znaczy prawdziwa, taka jak my. Nie te podroby z barów. Każda tylko marzy, żeby takiego pijanego Orfeusza poderwać, co przez cały czas stosunku nie zauważy, że nie ma do czynienia z babą. Żeby w tym pijanym widzie myślał, że z babą. Ale to musi być bardzo pijany albo... Bo najlepsze luje są hetero i takiego wyrwać, to trzeba go albo całkiem schlać, albo...

- Albo?

- A tak wracając do Hrabiny - Patrycja nie chce odpowiedzieć na moje pytanie - teraz byłam jakoś tak, proszę ja was, o jedenastej godzinie w nocy, zanim jeszcze te dźwigi wszystko nam rozkopały, i górkę, i ruinki, i nasze drzewo z napisami, byłam tam w nocy powspominać, bo akurat święto Wszystkich Świętych i zaraz Dziady. Idę, patrzę... luj. Chyba, myślę sobie, pijany luj idzie, nic innego, więc ja za nim, a on myk, znika mi z oczu. Tak mówię w czasie teraźniejszym, żebyś tak zapisał, specjalnie tak mówię, żeby to się tak jakby działo na oczach czytelnika. No więc te latarnie, co druga poprzepalana, nie widać, ale oczy nawykły przez te lata do ciemności. Więc ja wiem od razu, że on w ruiny tam poszedł, za górkę. Przecież znam te wszystkie wykroty i zakamarki. Schodzę tam, widzę - mignął mi ten luj i znikł znowu, wiem już, że idzie w ten lej od bomby, co tam jest, porośnięty krzakami, wiesz, tam gdzie miałyśmy wtedy tego, no Wielkochujaszczego...

- Aha, aha! - Lukrecja dokładnie pamięta, o kogo chodzi.

- Więc luj przeszedł przez ogrodzenie z tablicą, że rozkopy, ja halkę podwinęłam i myk! - znam przecież tą deskę luźną tam w płocie. Idę, już sobie sutki skubię pod stanikiem, cała już jestem ustami, idę w dół, w ten lej, i widzę, że - jak myślałam - luj przystanął w tym ciemnym dole od bomby, odwraca się...

- I co? I co?!

- Patrzę, a to Hrabina!

- Duch?

- Straszy szmata. Poświata od niej biła, z oczu, z gęby, z uszu, jakby w środek świeczkę wsadzić. Ubrana była w tą swoją kurtkę z targu zielonkawą, ale taką jakby w błocie, w pozasychanej ziemi, jakby tam w grobie jej się już wszystko z deszczem, z błotem pomieszało. Jam się przeżegnała, a ona do mnie mówi:

- Za lujem tu poszłam, za świętą lufą tu szłam, przez te wykroty, jeszcze po śmierci! Dzisiaj obchodzimy Dziady, daj trochę spermy, daj, a udzielę ci moralnej nauki, że kto nie był ni razu...

- Bluźni! Z narodowego dzieła, szmata, jeszcze po śmierci się wyśmiewa!

- Szmatą to ona zawsze była nieprzeciętną. I jeszcze dalej się wyśmiewa, mówi:

- Nazywam się Milijon! Nazywam się Milijon - mówi - bo mnie Milijon lujów miało!

- Jezu!

Ja do niej: „a kysz, a kysz! Zgiń przepadnij, maro nieczysta”! A ona dalej swoje, że nie chce jadła ni napoju, jakoś tak się wyraziła, że tylko kroplę lujowskiej spermy. I nic, tylko spermy i spermy. Aha, i jeszcze się z Biblii naśmiewa, że coś tam, wieszczy, jak jakaś nawiedzona Pytia, Kasandra znaczy, że „Będziecie stały, cioty, u bram rozporka luja i nie zostanie wam otworzone”. I tak do mnie tą swoją krzywą rękę przed siebie wyciąga i do mnie „chodź”. No. - Tu patrzą na siebie, wzdychają. - Straszno mi się zrobiło, bo już jej czaszkę widać pod włosami, ale ją poznaję, bo w powietrzu taki się unosi delikatny zapaszek jakby tego szaletu z przejścia podziemnego, co w nim pracowała i całe życie tą kostką o zapachu sosnowym, co się do kibla załącza, to jechało od niej, tak że wyczuwałam po ciemku zawsze, kiedy Hrabina siedzi w krzakach, a kiedy luj. No i ją poznałam, bo tak samo jak za życia mówiła, z takim wiejskim akcentem. Stałam tam jak zahipnotyzowana. Poczułam, że muszę się napić, że jak się zaraz nie napiję, to nie wytrzymam. W końcu wydłubałam z kieszeni jakiegoś pogniecionego papierosa, a ręce tak mi drżały.

Patrycja ma ręce chude, całe w plamach wątrobowych, z długimi paznokciami, z metalową bransoletką, z wyrytym napisem LOVE, jaką można kupić w nadmorskich kioskach z pamiątkami. Pokazuje teraz tymi rękami, jak jej drżały. Bransoletka trzęsie się i obija o duży, złoty, ruski zegarek.

- Jakoś w końcu zapaliłam, chyba nawet ustnikiem nie tak, tolka na abarotno, i staram się przemówić jej do rozsądku, niby to spokojnie (a w środku cała się trzęsę), mówię tak:

- Weź się, dziewczyno, lecz, najlepszymi przyjaciółkami byłyśmy za życia, już ci sperma do głowy uderzyła, żeby po śmierci koleżanki nie poznawać, z którą tylu lujów zaliczyłaś, z którą do Rusków pod koszary chodziłaś, tyle spermy przelałaś, że jakby to tak zlać do jakiej wanny, wszystko razem, to by się można było wykąpać, a jakby taka gruba jak ty wlazła, to by się i przelało?! Kyrie Elejson, a kysz! Nie widzisz, że ja nie żaden luj, tylko Patrycja, stara Patrycja ze Śródmieścia? - Ona tak jakby mętne oczy miała, widać po śmierci dalej tam chlała w zaświatach, jak za życia. Coś jakby zaczęła mnie poznawać i mamrocze zawiedziona:

- Patycja? (a nie mówi „Patrycja”, tylko tak jakoś dziwnie, tak „Patycja”, „tycja”, jakby w gębie kluski miała, ale może po śmierci to się już tak ma). A ja: „Ocho”. To ona coś tam pomruczała, pomamlała i poszła sobie dalej szukać na górkę. Ani dzień dobry, ani do widzenia, tylko poszła w pizdu, mimo, żeśmy się już od tych dobrych parunastu lat nie widziały, a opowiadać to chyba miałaby co. I - tu Patrycja parska śmiechem - taka jedna wywłoka (no wiesz - mruga do Lukrecji - Sowa) jak ją zobaczyła, że wychodzi z ruinek, to za nią zaraz poszła na tą górkę. Za Hrabiną, będzie miała niespodziankę. A jeszcze była taka sytuacja, że ja już wcześniej widziałam, że na tą górkę od strony Odry idzie jakaś gromadka jakby skinów, w każdym razie wrogo nastawiona. Nawet chciałam ją ostrzec, ale myślę sobie, co jej zrobią, jak ona duch? Sama już ze strachu ledwie wytrzymywałam, bo raz że duch, dwa, że z górki rozlegały się krzyki, jakby kogoś tam zabijali, ale. Ale nie byłam na tyle przestraszona, żeby jeszcze nie... bo wiesz, ten Zbyszek z Wąsami się pojawił akurat. Ten co jest zawsze z rowerem.

Patrycja wie. Lukrecja wstaje i przyczesuje siwe resztki włosów. Zmienia stronę płyty. Naciąga tani sweter z banalnym wzrokiem na swój wydatny brzuch. Jest brzydka, ma łupież, choć prawie nie ma włosów. W tej chwili jej twarz wykrzywia złośliwy uśmiech. Cedzi z wyższością:

- Bo też Hrabina już za życia przecież zwariowała, a kto wie, jak wpłynął na nią taki wstrząs jak własna śmierć? Pamiętacie, jak chodziłyśmy z nią pod koszary do Ruskich? Dwóch staruszków ożywia się, Patrycja podchodzi do meblościanki („na wysoki połysk”) i z nabożeństwem coś z niej wydobywa. Po chwili kładzie na stole zamknięte hermetycznie worki foliowe, w których jest coś brązowego. Chcę otworzyć worek, ale obie rzucają się na mnie.

- Zapach, zapach, wywietrzeje zapach! Boże broń nie otwierać! Otwieramy tylko w Rocznice. - W środku trzymają swoje zawszone relikwie: żołnierskie pasy, noże, onuce, jakieś brązowe, albo czarno - białe zdjęcia wyrwane z legitymacji, z fioletowymi półksiężycami wielkich, nieaktualnych pieczęci. Na nich ruskie mordy dwudziestoletnich osiłków, kartoflane nosy, gęby szewskie i dobre. Albo złe, krzywe ryje. W ząbek czesane. Z tyłu dedykacje grażdanką. Nad drzwiami do kuchni, zamiast świętego obrazka, na gwoździku zawieszony mają kawałek zardzewiałego drutu kolczastego - urwały sobie teraz, niedawno, łatwo odpadł, trochę pokręciły w lewo, w prawo i już. Napchały tego drutu całe kieszenie, żeby i dla Macicznej i dla innych było na potem, gdy nic tu już nie będzie.

Pokazują też zdjęcia ruin koszar, napisy wokół okien, wydrapane w niedostępnych miejscach, naskrobane, np.

Àõàíñê 100

Nie wiem, o co chodzi.

- Cyfra 100 - wyjaśniają fachowo - oznacza 100 dni do wyjścia, a miasto Brańsk to oczywiście miejsce, do którego za te 100 dni wrócą. Dlaczego akurat 100? Bo im właśnie wtedy, na 100 dni przed wyjazdem, włosy na zero golili. Żeby wszy nie wynieśli. To było całe święto. Do dziś tam, na murach zachowały się takie napisy. Tylko że te mury, które dziś są na wierzchu, przy ogólno dostępnej ulicy, to wtedy były hen, za murami, niedostępne.

- Ale nie dla nas! Tu - Lukrecja pokazuje zdjęcie - na tej drodze wewnętrznej (ach, dziś zewnętrznej...), tu rosły krzaki i tu Patrycja dupy dawała. Te koszary na Koszarowej, to się nazywało: komendantura. Mówiło się:

- Idziemy pod komendanturę. Bo jeszcze inne były, na Krzykach...

Lukrecja płacze. Patrycji załamuje się głos. Ja nie wytrzymuję, przepraszam damy, odkładam papierosa na popielniczkę (wielki luksfer udający kryształ, w rzeczywistości wyłamany z jakiejś ściany) i idę do toalety.

To jest ohydne. Ohydne i ciekawe jednocześnie. Nie opublikuję tego przecież. No bo jak? Co ja mam z tego zrobić? Reportaż dla „Polityki”? „Na własne oczy”? Jak? Można zrobić o tirówkach, o złodziejach, o zabójcach, o złomiarzach, o zdrajcach, a tylko o tym jakoś nie da rady. Choć nikt tu nikomu nie wyrządza krzywdy. Nie ma języka, żeby o tym mówić, chyba, że „dupa”, „chuj”, „obciągać”, „luj”. Chyba żeby tak długo powtarzać te słowa, aż wypiorą się z całego koszarowego nalotu. Jak słowo „pochwa” w Monologach waginy. Nie dziwię się, że nikt nigdy nie napisał o tym reportażu!

Myślę tak sikając i obserwuję tę ich łazienkę... Przede wszystkim więc na wprost moich oczu na ścianie nad sedesem mam starannie wycięte z jakiejś gazety zdjęcie luja. Prowadzonego w kajdankach przez dwóch policjantów, też lujowatych. Może to ktoś znany, w każdym razie całkowicie ubezwłasnowolniony, a perwersja w tym, że nie da się sikając na to nie patrzeć. Dalej - pralka nie automatyczna, tylko „Frania” chodzi głośno, z kranu kapie, w misce doniczki z paprociami i banalnymi roślinami, jakie można spotkać na parapecie w każdym oddziale państwowej służby zdrowia. Patrzę na ich biedniutkie kosmetyki na pożółkłej, nie obudowanej kafelkami wannie, otwarty szampon „trzy zioła”, zakurzony pędzel do golenia, jakieś najtańsze toniki, kremy, szczoteczka do zębów w ostatnim stadium rozpadu - żółte włosie odchodzi na wszystkie strony. Pajęczyna w kubku do płukania zębów. Turpizm - tak bym to określił, ryzykując, że znowu będą mnie wyzywali od polonistów. Jest nawet samoopalacz - dowód straceńczej walki o atrakcyjność. Ktokolwiek widział Lukrecję i Patrycję, ten z politowaniem wzruszy ramionami. Ale te wszystkie tanie, przeterminowane kosmetyki, które kolekcjonuje Lukrecja, a Patrycja ukradkiem używa, te groszowe żele przeciwko cellulitowi, które mają odchudzić jego brzuch... Wszystko wskazuje na to, że nie w łazience się znalazłem, ale w zbrojowni. Nagle za moimi plecami z hukiem włącza się gazowy bojler, pewnie któryś z nich myje ręce w kuchni. Patrzę na niebieskie kosmyki ognia, na pożółkłą wannę, na dnie której leży garnek z żółtą wodą, na okienko nad kiblem zakryte także pożółkłą firanką. Mieszkanie starszych pań. I wszędzie pełno kwiatów w doniczkach - starsze panie uwielbiają hodować rośliny.





*********



Blaszak, blaszanka, okrąglak, kipisz przez pięćdziesiąt lat był dla pedałów czymś w rodzaju dzisiejszego centrum handlowego dla klasy średniej. Usytuowany gdzieś w parku o złej sławie, pordzewiały, najczęściej jeszcze przedwojenny, z resztkami zdobień. Z góry wyglądał jak gwiazda. Każde jej ramię to było wejście. I gwiazdy wchodziły! W środku trzon - obszczany ze wszystkich stron słup lub szeroka kolumna. Dookoła niej na dole płynęły ścieki śmierdzące jak wnętrze bramy w starym budownictwie.

Należał do miejskiej infrastruktury razem z latarniami, ławkami, balustradami oddzielającymi spacerowiczów od rzeki czy ulicy. Za komuny było to jedyne tego typu miejsce pozbawione naburmuszonej babci klozetowej, miejsce publiczne. Kobiety publiczne stały pod latarnią, a my - pod blaszakiem i był to ten sam rodzaj stania pod pręgierzem raczej, niż pod czym innym, bo każdy przechodzień mógł sobie splunąć. W środku nieodmiennie śmierdziało dezynfekcją i szczyną. Wchodziło się, wyłuskiwało fiuta i lało na liszajowatą ściankę, na której porobiły się prawdziwe palimpsesty i sople, czasem ktoś patykiem wydrapał w tym jakiś napis, pacyfę, albo zupełnie niezrozumiałe grepsy. Jeśli przyszedłeś tu tylko po to, aby się wyszczać, wychodziłeś od razu. W przeciwnym wypadku długo krążyłeś wokół blaszaka czekając, aż ktoś wejdzie do środka. Wtedy należało odczekać parę chwil, wejść, stanąć obok i zacząć się onanizować, spoglądając kątem oka na mężczyznę, który najczęściej wcale nie sikał, tylko delikatnie, powoli poruszał skórą. Wówczas lody pękały i można było przestać udawać. Nawet nie patrząc w górę, na twarz, której może nigdy dokładnie nie widziałeś, bo śledziłeś faceta z oddalenia, chwytałeś go za fiuta i pozwalałeś samemu siebie chwycić. Nie patrzyłeś w górę, bo jednak czułeś jakieś resztki zażenowania. Towarzyszyło temu monotonne pochlapywanie kropel, echo i chłód większy niż na dworze. Ponieważ blaszak nie miał drzwi, nigdy nie było w nim zupełnie ciemno. W nocy jakieś tajemnicze Władze Parku zamykały otwór po prostu na kraty.

Ale nie zawsze. Gdy padało, cały park łapał nieuleczalną chorobę weneryczną zwaną mżawką. W takie noce na Artystycznej czasami było otwarte. Wówczas w szczelinie, którą wchodziło się do środka, pojawiał się facet, nazywany przez nas deszczowym kochankiem. Stał z opuszczonymi aż do samych butów spodniami i podwiniętym pod brodę swetrem. Mókł, albo onanizował się wycofany w głąb szczeliny. Niczego od nikogo nie chciał, tylko tego echa deszczu odbijającego się o blaszane ściany, spotęgowanego odgłosu zwykłych codziennych kropel. Prawdopodobnie nie czuł zimna, wstydu ani wiatru. A może właśnie to były jego atrakcje? Jak czuje się człowiek, po którego nagim ciele powoli ześlizgują się zimne krople deszczu, ale nie czyste, tylko opadłe z zardzewiałego dachu szaletu? Czasami usiłuję przypomnieć sobie jego twarz. Jaką minę może mieć mężczyzna około trzydziestki, z wąsem, w byle jakim swetrze podciągniętym pod brodę i przytrzymywanym jedną ręką? Co sobie myśli? Czy podnieca go byle szelest w pobliskich krzakach? I czy jest rozczarowany, gdy okazuje się, że to tylko jeże? A może jeże to dla niego aż nadto? Pewnej nocy zobaczyłem go podczas letniej burzy. Stał i palił papierosa, a blaszak przyciągał pioruny, jak jasna cholera. Kupa mokrej blachy. Zginąć w szalecie miejskim. Od pioruna w romantycznych sztukach ginęli zbrodniarze. Taka Balladyna, która zginęła siedząc na tronie. Deszczowy kochanek był blady i trochę posągowy, a jego włosy od wilgoci przylizały się w staromodną, przedwojenną fryzurę. Wąsy też miał trochę jakby na Hitlera. W każdym porządnym kryminale okazałby się zabójcą wychodzącym w deszczowe noce na swoje łowy. Ale park nocą umiał dużo naobiecywać, a na spełnienie nie starczało czasu, bo przychodził ranny chłód.

Ciekawe zresztą, że dla większości ludzi zawsze istniała różnica między śmiercią od pioruna na tronie i w blaszaku. Albo - żeby znaleźć miejsce kształtami i położeniem najbliższe parkowej toalecie - powiedzmy: w świątyni dumania. Takiej rokokowej budce umieszczonej w parku angielskim. Nazywało się to także kioskiem lub sklepem i pewnie niejeden romans tam przeczytały tkliwe rokokowe matrony. Ale była jeszcze inna nazwa na ten sentymentalny wychodek: „świątynia Kupidyna”. Często nad drzwiami umieszczano gipsowe amorki celujące strzałami we wchodzących. Czytane w „kiosku” ówczesne Harlequiny też zachęcały do grzechu i dam głowę, że to ustronne miejsce służyło także zdradzie. A jednak coś mi mówi, że różnica pomiędzy tymi dwoma parkowymi przybytkami, w których robi się praktycznie to samo, a gdy się nie robi, to się o tym marzy, istnieje i ma się dobrze.

Czy przed wojną istniały blaszaki? Na jednym ze zdjęć przedwojennego Wrocławia widać Plac Polski i elegancki, rzeźbiony wychodek w miejscu dzisiejszego okrąglaka. Kilku panów z laseczkami i w kapeluszach spaceruje wyspanymi żwirkiem alejkami pomiędzy klombami i fontannami. Czy przedwojenny wygląd deszczowego kochanka może stanowić tu jakiś dowód w sprawie? Czy jest to po prostu duch przedwojennego Niemca, powiedzmy zamordowanego przez nieznanych sprawców? Nikt nie napisał historii życia pedalskiego, chyba że moczem na blaszanej ścianie. Czy przed wojną było dokładnie tyle samo „homoerotów”? Czy gdzieś się spotykali i uprawiali seks?

Jedyne znane przedwojenne miejsce to „spalona pikieta”.

Regularnie ktoś ją podpalał. Nie był to blaszak, tylko luksusowa pikieta murowana, solidna niemiecka robota, z kolumienkami i rzeźbieniami, typowy dziewiętnastowieczny szaletowy klasycyzm.

Była to pikieta „alternatywna”, dla tych, którzy chcieli mieć pewność, że co prawda nie będzie tu dużo ludzi, ale za to mało kto o niej wie, i skini nie napadną. Spalona pikieta. W ponurym, zarośniętym krzakami miejscu parku, gdzie niewielu chodziło, z dala od alejek. Jakby w dzikiej części, w parku angielskim. Dawniej, przed wojną, właśnie tu spotykali się niemieccy homoseksualiści. Aby się o tym przekonać, wystarczy pójść do czytelni Biblioteki Uniwersyteckiej albo Ossolineum i poprosić o przedwojenne gazety, które w rubrykach kryminalnych informują o zabójstwach i skandalach. Stare, bardzo stare piosenkarki mówią, że jeszcze w latach pięćdziesiątych i sześćdziesiątych niemieckie cioty, które nie wyjechały, nie zostały z jakichś względów wypędzone, przychodziły dalej na spaloną pikietę. A ona była już po stokroć spalona! Przychodziły, aby wciąż od nowa celebrować rytuał niewiary w to, co się stało. Bo przecież Polacy tam już nie przychodzili, miejsce było spalone przez wojnę. Ale tym Niemcom to nie przeszkadzało. Przychodzili, spacerowali, witali się i przeginali we własnym gronie. Udawali, że pikieta wcale nie jest spalona, że działa. Życzyli sobie miłego dnia.

Dopiero w latach osiemdziesiątych zaczęli tu przychodzić Polacy, ale jakby od niechcenia. Czasem, po parę osób. Zdzicha Wężowa, jakiś przejezdny, który przeczytał w rzadko uaktualnianym przewodniku, że i tu coś się dzieje... Nikt nie wie, kto regularnie podpala szalet. Czy ma to coś wspólnego z wojną i Niemcami? Czy jest to raczej jakiś rytuał mający oczyścić to miejsce, rodzaj dezynfekcji przez ogień? A może umieszczony na szczycie blaszany kogut rzeczywiście ściąga pioruny? Właśnie ogrodzili „spaloną pikietę” solidnym parkanem i mężczyźni w drelichach wywożą gruz. Odblaskowe kolory płotu dziwnie kontrastują z pociemniałą od upływu czasu cegłą.

A czasami w blaszaku na Centralnej pojawiał się luj. Wyglądał jak sto złotych. I to w świątecznej edycji, w złocie! Zaraz jakaś piosenkarka za nim wchodziła, on rozpinał rozporek, po czym naraz wyciągał legitymację i mówił:

- Milicja, dokumenty proszę. - Cioty komunistyczne, „ciotki systemu”, jakoś tam w partii i urzędach ustawione, szybko się wymigiwały, ale inne wpadały na długo. Nie znałem ani jednej Ciotki - Zbuntowanej. Przeciwko systemowi. Ani jednej Ciotki - Walczącej. Zresztą, ciekawe, w jakiej roli w tej męskiej grze by się ustawiły, gdy tam kobiety kroiły chleb w stoczni i tylko „pomagały”. W teatrze płci zabrakło dla nich miejsca. Jakoś też ta kobieca uległość, tak typowa dla ciot i dawnych (przedemancypacyjnych) kobiet nie pozwalała im na bunt. Chciały dawać dupy systemowi, chciały być bierne, pasywne, posłuszne... Albo po prostu jak zwykle żyły w swoim własnym, urojonym świecie, więc rzeczywistość nic a nic ich nie obchodziła. Nie mam im tego za złe.





*********



Trudno powiedzieć, żeby w kimkolwiek mogli budzić współczucie. Najpierw sami musieli by czuć się nieszczęśliwi! Dżesika pracowała jako salowa w szpitalu, była złośliwa i głupia. Największy wpływ na jej życie miały seriale. Najpierw Dallas, potem Powrót do Edenu, Północ - Południe, a na końcu, przed śmiercią - Dynastia oglądana w dyżurce pogotowia. Po prostu - Dżesika myła brudne szyby w szpitalnym korytarzu i widziała w nich swoje odbicie jako Alexis. Być może z powodu odległości, mroku, czy czegokolwiek innego, brudny fartuch Dżesiki, pełen numerów ewidencyjnych i fioletowych pieczątek wyglądał w szybie jak ta biała suknia, którą w ostatnim odcinku miała na sobie Alexis. Jej spocone loki stawały się nowiutką trwałą. Dżesika aż oniemiała z zachwytu i ze zdumienia. Powoli, nie odrywając wzroku od szyby zeszła z drabiny i odstawiła wiadro. Za oknem, w podwórzu potwornie miaucząc i piszcząc zagryzały się koty. Wszystkie były czarne i złe. Dżesi dobrze wiedziała, o co się biją! Tylko personel znał miejsce, w którym w podwórku był ogrodzony siatką śmietnik na „odpadki biologiczne”. Swego czasu Dżesi musiała wynieść nogę po amputacji. Noga była zadziwiająco ciężka. Odniosła ją właśnie tam, na podwórko, skąd miała ją zabrać następnego dnia specjalna ekipa. Dżesi bardzo długo nie mogła uzgodnić pewnych faktów: jak ona, Alexis, może nieść nogę? Jak to się ma do siebie? Jednak przeszła nad tym do porządku i od tej pory mawiała, że ma bardzo trudny i zaszczytny zawód, że „ratuje życie człowiecze” i styka się na co dzień ze śmiercią. Tymczasem ekipa najczęściej czekała, aż uzbiera się więcej odpadów biologicznych, a czym dla kotów siatka, a już tym bardziej czerwone tablice zakazujące wstępu?

Dżesika przynajmniej do czasu zdawała sobie sprawę, że to tylko złudzenie, że jej brudne rękawiczki z targu nie są tymi cackami z jagnięcej skórki, a wódka pita w nocy na zajezdni tramwajowej nie jest szampanem. Że to trochę tak na niby, żeby łatwiej było wychylić ten kielich jej życia, które bynajmniej nie smakowało jak szampan. Dobrze, gdyby się przyjrzeć, nie jest to wszystko tak całkiem prawdą - myślała sprzątając pełne kaczki i nocniki - daleko mi jeszcze do Alexis, ale możemy umówić się, ot, tak jak małe dzieci - mrużyła oczy do lustra, tak jakby właśnie miała rzucić jakimś cierpkim żartem w stronę Blake'a Carringtona albo jeszcze lepiej jego żony Cristel. Umówmy się więc, że od dziś już nią jestem. I Dżesika była szczęśliwa, i szalała i była cała wielka dama! Zadzierała nosa, pozwalała pacjentom podawać sobie ogień i nigdy za niego nie dziękowała. Główkę wysoko trzymała, włosy kręciła na lokówkę, usta smarowała pomadką ochronną i bawiła się, że to szminka. Często dosiadała się do innych salowych i sprzątaczek, siadała w ich pakamerze i była najpierwsza z nich!

- Pan Zdzisio (Dżesika miała na imię, niestety, Zdzisław) to siada jak królowa, nogę na nogę założy, chleba z masłem z obiadu nie chce jeść! A papierosa pali w szklanej lufce! O tak pali, tak pali! - I nie mogły zrozumieć salowe, dlaczego pan Zdzisio, ta nasza królowa, nigdy nie zaczepi żadnej z nich. Jedna pielęgniara, ordynarna baba z łbem na barana i śpiewająca cały dzień piosenki z San Remo, nakryła kiedyś Dżesikę w kotłowni. W niedwuznacznej sytuacji, z palaczem. Z przerażenia aż upuściła wenflon. Do niczego się już potem nie nadawał, bo igła dotknęła brudnej podłogi pełnej odłamków węgla. Marija, Marija, Marija - pielęgniara ze złośliwą satysfakcją zanuciła pod nosem ulubiony przebój i postanowiła śledzić Dżesikę. Odtąd w pokoju pielęgniarek na pochwały dotyczące Dżesiki mruczała pod nosem:

- Księżniczka, księżna Diana... Ale kaczek to wyrzucić nie ma komu...

Dżesika uwielbiała nocą zwiedzać ten stary szpital, a pielęgniara postępowała za nią krok w krok. Był to gigantyczny gmach, na którym każda epoka pozostawiła swoje przeróbki i przybudówki. Równie dziwaczne architektonicznie jest tylko warszawskie „Dzieciątko Jezus”. Dżesika co rusz odkrywała zapomniane magazyny pełne krzeseł, zepsutych lamp i operacyjnych łóżek. W nocy wymarłe korytarze, niskie i długie, jak w schronie, oświetlało trupie światło neonówek. W tym labiryncie trudno było nie zabłądzić. Można oczywiście słuchać białych ewakuacyjnych strzałek na zielonych tabliczkach, ale wtedy zabłądzi się najszybciej, bo strzałki mylą trop i wskazują sprzeczne kierunki. Prędzej czy później Dżesika natykała się na strzałkę wskazującą dokładnie odwrotny kierunek. Wiele szklanych drzwi prowadzących z oddziałów na schody było pozamykanych na łańcuchy, które wydawały niegościnny dźwięk. Na parterze zamknięty kiosk dla chorych oferował najbardziej banalne produkty, takie jak karty telefoniczne, soczki albo numery pisma „Detektyw”, aby pacjenci nie nudzili się i oczekiwanie na śmierć własną skracali sobie czytaniem o śmierci cudzej. Jeszcze niżej - piwnice, w których kto wie, czy nie przechowywano ciał umarłych, bo przecież - Dżesi wiedziała o tym, jak mało kto - codziennie umierało około pięciu osób. W brzęczeniu elektryczności, w smutnym i zimnym świetle, nie potrafiła jednak spotkać żadnego ducha. W szpitalu panowała śmierć nowoczesna, pusta jak wydmuszka, naukowa, brzęcząca prądami i pachnąca lizolem.

Podczas nocnych wycieczek, Dżesi zamykała się w obszernych, pustych i zimnych ubikacjach. Wdychała zapach dezynfekcji. Pewnego razu otworzyła okno i spojrzała na studnię podwórza. Buchnął jej mróz w twarz, na dole jakby coś się poruszało. Kiedy indziej chodząc tak nocą odkryła zupełnie nieznaną jej ubikację nad katedrą kardiologii. Głośno skrzypnęły ciężkie drzwi, a echo uśpionego oddziału reanimacji powtórzyło je wiele razy. W ubikacji był mróz - widać nikt jej już nie ogrzewał od kiedy przyszły te cięcia finansowe. Pełniła rolę magazynu: stojaki na kroplówki, wózki dla pacjentów zbyt słabych, aby chodzić o własnych siłach, stare gaśnice, potłuczone oszklone szafki - wszystko to piętrzyło się w kurzu i zamarzało na kamień. Odkryła też lustro poznaczone białymi ewidencyjnymi znakami, brudne, niewyraźne, ale właśnie dlatego pięknie kłamiące. W takie chwile Dżesi lubiła wyciągać z kieszeni kawałek szminki i tandetne, białe plastikowe klipsy (ukradzione ze stolika jednej kobiety z oddziału damskiego), no... wtedy to dopiero była Alexis! Otworzyła okno i zobaczyła, że po przeciwnej stronie ktoś - jakiś zdrowszy, trzymany pewnie tylko na obserwacji pacjent - patrzy na nią, paląc papierosa (surowo zakazane). Dżesika stanęła na wysokości zadania, czyli okna. Rozchyliła fartuch i nie zważając na mrok i mróz zaczęła skubać sobie sutki. Nie wiedziała, czy z tej odległości pacjent poznał, że ma do czynienia z facetem, czy dał się zmylić plastikowi klipsów, czerwieni ust i fioletom powiek, ale gapił się i gapił, wykonując jakieś monotonne ruchy ręką. Albo tak się tylko Dżesice zdawało, bo w mroku wyobraźnia czyni cuda. Następnego dnia zobaczyła, jak wieźli go na operację i pomyślała, że zrobiła naprawdę „zabójcze” wrażenie.

Tu klucze do toalet są jak do starych komnat, na wielkim kółku, wszystkie drzwi malowane były po piętnaście razy i odrywając warstwy olejnej można się przenieść w zupełnie inne czasy. Dżesika siadywała na ustępie i wyobrażała sobie, że ma okres. Od razu ja to podniecało, tym bardziej, że nie zamykała drzwi i w każdej chwili mógł wejść jakiś pacjent. O tym, że najprawdopodobniej będzie to gruźliczy dziadek wlokący za sobą rurkę cewnika, nie pomyślała. Była szczęśliwa, bo żyła w pałacu, wielkim starym pałacu, szpital mieścił się przecież w średniowiecznej jeszcze budowli. Piła wódkę, paliła papierosy i ciągnęła lachę za lachą. Nigdy z nikim by się nie zamieniła. Bo czy ta Alexis ma lepiej od niej...

Dla innych ciot Dżesi, ta słodko - kwaśna Dżesi nie była przyjemna. Od Alexis długo i skutecznie uczyła się trudnej sztuki intrygi. Marzła przy automatach telefonicznych, traciła drobne by wydzwaniać do koleżanek, mnożyła donosy, pomyłki, głuche telefony, zmieniała głos przez chusteczkę, słowem - była szmatą. I chciała nią być! W końcu wszystkie cioty bały się z nią zadawać, bo zawsze kończyło się to jakąś misterną intrygą, nie mówiąc już o plotkach. Dżesi była chuda, o podłużnej twarzy naznaczonej liszajami. Zapadniętą klatkę piersiową opinał różowy sweterek, pod szyją nosiła apaszkę ze srebrną nitką. Białe kozaki z napisem „Relax”. Nazywam się Dżesica Masoni i bródkę wyżej, mój chłopcze, gdy do mnie rozmawiasz! Chodź tu, koteczku, coś ci powiem. Nachyl swoje heteryckie uszko. Powiedz: obciąg mi, to ciocia ci obciągnie, zobacz, jakie mam nabrzmiałe sutki, kiedyś dziewczynki ci pokażą do czego służą suteczki. Na razie za mały jesteś, kotuś!

Kiedyś Dżesi jechała tramwajem, jak zawsze bez biletu. Podchodzi do niej konduktor:

- Pański bilet? - Dżesi ani na chwilę nie straciła animuszu.

- Pan chyba nie wie, z kim pan rozmawia? Z samą Dżesiką Masoni! Nie wierzy pan? Może pan zadzwonić i zapytać przez SiBiRadio! Pisali o mnie nawet w rosyjskiej gazecie...

Tak naprawdę Dżesi zadawała się tylko z Andżeliką z opieki społecznej i razem pojawiały się w parku i w saunie, zwanej w tamtych zamierzchłych czasach „Państwowymi Zakładami Kąpielowymi”. Na pikiecie stawały po obu stronach drogi pod Panoramą Racławicką i czatowały na samochodziarzy, by potem opowiadać o nich niestworzone historie. Miałam Niemca, powiedział, że mnie zabierze do Niemiec. Miałam milionera. Ale największe wrażenie i tak robiło zawsze to samo proste wyznanie: miałam luja. Żaden milioner nie budził takiego zainteresowania. Żadna marynarka czy też aktówka zamykana na szyfrowy zamek nie wzbudzała takiej zazdrości jak popsute zęby, czerwona gęba, potężne uda, beknięcie browarem.





*********



Na stole ląduje nalewka własnej roboty. Smakuje ziołami, jest mętna, mocna i trochę zbyt miętowa. Pijemy, palimy. Rozkręcają się. O tym, że teraz to już nie jest to. Nie ma żołnierzy, nie ma parku, a pedały bawią się w nowoczesnym i eleganckim barze, w którym jest modnym bywać każdemu, pełno tam dziennikarzy i elitki. Ale to nie są już pedały, tylko geje. Solarium, techno, fiu - bździu. I nikt tam nie ma już poczucia ani brudu, ani występku. Wszystko w ramach zabawy. A kiedyś... Kiedyś stało się na ulicy, pod szaletem i od razu było wiadomo, że to ma coś wspólnego z brudem. Naprzeciwko opery przez całą komunę była taka mała knajpka należąca do Orbisu, nazywana Małą Ciotką, Orbisówką, Ciotolandem, albo - przez przejezdnych - Ciociobarem. Pięć metrów kwadratowych barek! W kawiarence na rogu każdej nocy jest koncert. Dwie grube panie obsługiwały zza lady, głównie kawy i koniaki, zapach tej kawy i jakiegoś takiego słodkiego zepsucia, tych ciasteczek chyba, torcików z galaretką za szybą lodówki, tanich perfum czuć było na ulicy, gdy się przechodziło. Skąd tam się brał ten zapach? Dlaczego na dwadzieścia barków kawowych, każdy z zawiązanymi oczami, samym tylko węchem, odgadłby bez trudu, że właśnie tam jest w powietrzu zepsucie? Patrycja, Lukrecja von Szretke, Hrabina, Kora, Jaśka od Księdza, Gizela, Dżesika, Lady Pomidorowa, Goldzia czyli Piękna Helena, spędzały tam każdy wolny dzień. Czasem wchodził jakiś przejezdny samotny mężczyzna, siadał na wysokim stołku, zanurzał się w tym smrodzie i przez szybę obserwował przechodzących mężczyzn. Z nudów czytał wciąż wypisane na szybie słowo ORBIS, które od wewnątrz wyglądało odwrotnie: SIBRO. Sibro, najpiękniejsze słowo świata! Najczęściej padał deszcz, najczęściej zapalał carmena i najczęściej nie wychodził sam. Ale zanim wyszedł, wszystkie na raz: Patrycja, Lukrecja, Hrabina, Kora, Gizela i Dżesika, która pierwsza dostała AIDS, zaczynały mrugać do niego, stawiać mu koniak, spoglądać niecierpliwie w stronę ubikacji. Wszystkie czekały na wyjątkowe trafy, na to, co zdarzało się tylko raz na rok, a może i rzadziej, a mianowicie na to, że drzwi się otworzą i zza czerwonej, ciężkiej kotary z pluszu wejdzie tam jakiś żołnierz, strażak, albo młodziutki chłopak, który postanowił spróbować po raz pierwszy. Przypadkowi raczej tam nie przychodzili, choć bar był tylko miejscem zwyczajowym, bez neonu i sugerującej nazwy. Gdy już ktoś nowy wreszcie przyszedł, denerwował się, trzęsły mu się ręce, gdy mieszał kawę z fusami w ordynarnej szklance, wciąż wstawał z wysokiego stołka, na którym nie było wygodnie. Te słynne barowe stołki, zawsze za wysokie, albo za niskie... Dla nowicjuszy, którzy właśnie po raz pierwszy mieli spróbować, bo wywiedzieli się psim swędem, gdzie się spotyka ją pederaści, stołki zawsze były pierwszym wrogiem. Siadał taki chłopiec, kręcił się, kładł kurtkę na stołku i siadał na niej, ale zaraz przypominał sobie, że przecież w tej kurtce ma papierosy, tak skrzętnie ukrywane przed mamą! Że przecież trzeba je jakoś wydobyć, drżącą ręką zapalić, pokazać, że ma się już te szesnaście czy osiemnaście lat! I przede wszystkim - nie spaść, nie przerazić się nagłego charkotu ekspresu do kawy za plecami, nie wystraszyć się własnego odbicia w lustrze szyby z napisem „SIBRO. Napoje firmowe, torty na zamówienie, kawa, koniak”, nie spaść z podniecenia i zażenowania, gdy ktoś mrugnie, pomaca się po rozporku i spojrzy na toaletę. Bo przecież wszyscy mrugali, mrugali do siebie nawzajem i pokazywali na chłopca.



Ja byłem tym chłopcem.



Ja, mylący wtedy artyzm z paleniem, mylący bycie artystą z piciem, mylący pisanie z kurestwem, z jesienią, ze wszystkim. Był rok osiemdziesiąty ósmy. Ekspres do kawy szalał, w uszach miałem jakieś melancholijne piosenki, na dworze zacinała jesień, pachniało palącymi się liśćmi, pierwsze mrozy to nie jest okres przyjazny młodym chłopcom, w których budzi się chęć życia. Po kilku koniakach zrobiło mi się niedobrze, wymiotowałem do pisuaru na brązowo - przesłodzoną kawą i alkoholem. Ktoś wszedł za mną, powiedział przegiętym głosem udającym przerażenie, „o Boże, ta młoda tera będzie rzygać”... Miałem jakieś piętnaście lat. Facet z torbą i wąsami miał chyba ze trzydzieści. O czym myślałem zasłuchany w charczenie ekspresu w ten mokry, szary dzień, gdy zamiast do szkoły poszedłem na wagary i za pieniądze od mamy kupiłem kawę i koniak? Powiedział, że jeśli mam siłę, możemy iść do toalety na dworcu. Że tam, jak się da babci klozetowej sto tysięcy, to można siedzieć we dwoje w kabinie, ile się chce. Że ta babcia klozetowa ma taką specjalną kabinę z napisem „awaria” i ją wynajmuje. Na dworze było strasznie zimno. Trząsłem się i miałem nogi jak z waty. Palce pachniały mi papierosami, wytartymi do sucha rzygami, nerwowym potem i perfumami. Gdy stałem w kabinie, nogi trzęsły mi się dalej, chociaż nie było już zimno. Po wszystkim doszedł do tego smak genitaliów w ustach, coś słonego, coś lepkiego. No i ohydny posmak papierosów, bo nie byłem przyzwyczajony do palenia. Tego dnia wymiotowałem jeszcze kilka razy. Sweter śmierdział tak samo. Na szyi zdradziecko czerwieniły się malinki, jak pierwsze oznaki AIDS. Trzeba to było ukrywać pod golfem, pod apaszką. Usta w zajadach, spieczone i brudne. Facet zapytał, czy dam mu swój zegarek, bo bardzo mu się podoba - byłem tak zdenerwowany i spięty, że bez słowa mu dałem, choć potem dopiero przypomniałem sobie, że nie jestem jeszcze dorosły i rodzice wciąż interesują się losem moich przedmiotów.

Tak ich poznałem. Po latach, wracając z jakiejś imprezy literackiej, spotkałem Patrycję na dworcu. Umówiliśmy się na wywiad.

Kierownikiem Małej Ciotki była Matka Joanna od Pedałów czyli pani Jola - jedyna prawdziwa kobieta w tym towarzystwie. Miała już jakieś sześćdziesiąt lat. Gruba, rubaszna, o świdrujących oczkach, które ciągle mrugały, w których odbijały się twarze kolejnych rozmówców, z wąsami i bez, odbijały się kolejne uniesione w toaście kieliszki z koniakiem. Stała za barem, ale nie obsługiwała, tylko piła z gośćmi, wyzywała ich od szmat i kurew, a oni ją za to kochali. W jej oczach, zawsze już trochę przekrwionych i maślanych, odbijali się nie tylko klienci, ale całe historie. Były tak błyszczące i szkliste, że widać w nich było zamykające się i otwierające drzwi, ciężką czerwoną kotarę wiszącą zaraz za nimi na drągu i trzymającą ciepło, widać też było, kto z kim, kiedy i za ile. Matka Joanna od Pedałów mogłaby napisać księgę wrocławskiej ulicy, ba - powinna to zrobić. Powinna była pisać co dzień, firmowym długopisem na rachunkach: historia A: dwa razy koniak, raz kawa, raz torcik truskawkowy z galaretką, historia B: kawa i carmeny, historia C: cztery razy pięćdziesiątka żytniej, potem jeszcze raz to samo na krechę. Gdzie teraz podziewają się rachunki z roku osiemdziesiątego ósmego? Gdzie tamte lepkie od słodkich torcików i brudne od papierosowego popiołu historie? Gdzie olbrzymie piersi Matki, piersi, jak luksus, nie robiące tu na nikim wrażenia, niepotrzebne, wielki stan ponad stan? Piersi, pomiędzy którymi dyndało pewnie jakieś bursztynowe serduszko, pijane, dobre serduszko, pełne zrozumienia dla tych wszystkich spraw. Matka Joanna od Pedałów z uporem godnym prawdziwego maniaka uważała, że są to sprawy sercowe. Wszystkie. I tak właśnie mówiła:

- Nie ma Dżesiki, jest w ubikacji, wygnały ją tam sprawy sercowe. - Ale Matka miała prawo tak mówić, bo była właścicielką aż dwóch olbrzymich serc, nie licząc bursztynowego wisiorka kolebiącego się pośrodku. Jej nalana twarz, jej pożyczanie pieniędzy, dawanie na krechę, kupowanie kradzionych gdzieś fińskich noży i całego kramu innych rzeczy, jej dyskretny antysemityzm, gdy przytulała którąś z ciot:

- Kochany, ty wiesz, że ja nie mam nic naprzeciwko Żydom, ale na Boga - góóól się - gulgotała i wtulała nieogoloną twarz pomiędzy piersi. A jednak we wszystkich węszyła Żydów. Gdy tylko odchodziłem do toalety, Matka Joanna od Pedałów mówiła:

- Przyjrzyjcie się Śnieżce... Czy nie wydaje wam się, że tak z profilu to ona jest

„aszrabachramasz”?

Ponieważ miała aż trzy serca, starczało jej na matkowanie również cinkciarzom mieszkającym po przeciwnej stronie ulicy w kawiarni hotelu Monopol. Ze wszystkich ciot świata cinkciarze tolerowali tylko Goldzię, czyli Piękną Helenę. Mało o niej wiem. Ubrana zawsze w nieskazitelny garnitur, całe życie bez dowodu osobistego, który wyrobili jej dopiero w domu starców. Wcześniej, już podupadła, mieszkała w kuchni u własnej byłej służącej. Cinkciarze zrobili jej kiedyś jakieś pięćdziesięciolecie, Goldzia siedziała w złotej marynarce na złotym tronie w tym nieszczęsnym Monopolu, ale innych ciot nie było, bo nie miały tam wstępu.

W każdym razie cinkciarze z wyraźnym obrzydzeniem wchodzili w opary Małej Ciotki, zwabiały ich jednak interesy. Matka skupowała od nich złoto i stanowiła coś w rodzaju jednoosobowego skrzyżowania lombardu z kantorem. Stojąc przy wysokim barku, cinkciarze wstydzili się swoich torebek, tak zwanych pederastek, przenosili ciężar ciała z jednej nogi na drugą, a nogi te obleczone były nieodmiennie w kolorowe ortalionowe dresy i oplecione w pasie kolejnymi saszetkami. Ruskie sygnety, zegarki, jakieś talony - wszystko to Matka próbowała zębami, grzała za biustonoszem i w innych zakamarkach swojego przepastnego ciała. Boże, jak stali bywalcy Małej Ciotki byli o nią zazdrośni, jak nienawidzili cinkciarzy! Czy dlatego, że także ich brudne sprawki, pachnące na odległość walutą, nazywała „sercowymi”, czy dla jej hojności, czy w końcu dlatego, że zaspokajała potrzebę matczynego ciepła nie tylko ich? Nie, powód tej nienawiści był inny - cinkciarze patrzyli na nią zupełnie inaczej, a ona podejmowała z nimi erotyczną grę.

- Pani Jola dziś niełaskawa, pani Jola dziś mało spala... - Pani Jola bez cinkciarzy to była Matka. Pani Jola w ich obecności zamieniała się w Kobietę. Kiedy rozmawiała z ciotami, na jej twarzy pojawiał się pobłażliwy uśmiech i zaciekawienie. Patrzyła na nas jak na dwugłowe cielaki. Nigdy nie znudziły jej się najprostsze żarty, takie jak „dam ci torebką po głowie”, albo „zadzieram kiecę i lecę”. Jeśli tylko wygłosił je któryś z nas, Matka Joanna od Pedałów dostawała paroksyzmów śmiechu i długo ocierała pulchną piąstką łzy rozmazujące jej makijaż. Uwielbiała wołać na nas w rodzaju żeńskim, ale tak naprawdę jej repertuar był jeszcze skromniejszy, niż to, co ją śmieszyło. Pani Jola należała do tego rodzaju ludzi, którzy całkowicie znikli po upadku komuny. Po prostu zapadli się pod ziemię, gdzieś koło połowy lat dziewięćdziesiątych. Jeszcze w dziewięćdziesiątym pierwszym usiłowała założyć jakąś budkę ze słodyczami, ale nic z tego nie wyszło. I gdybym teraz spotkał panią Jolę, byłaby albo na samym dnie, albo elegancko odchudzona, zrobiona po europejsku, popsuta.

I zamiast księgi ulicy interesowałaby ją księga czekowa.





*********



Wiem, o co teraz muszę ich zapytać. Zechcą gadać?

- Kiedy zaczęłyście chodzić pod koszary? - Obaj, jak na komendę jakiegoś tam ich kaprala, spuszczają rzęsy i zaczynają oglądać wyblakłe paznokcie. Lukrecja wstaje i jednym ruchem wyłącza płytę. Sprawa jest zbyt poważna.

- Gdy przyjechałam z Bydgoszczy, chciałam jechać najpierw do Legnicy, bo wiedziałam już od innych ciot z dworca Bydgoszcz Główna, że tam przychodzą cwelówki, zjeżdżają specjalnie z całej Polski. Ale tam się okazał już zbyt duży tłok, oni się już odgonić nie mogli. Ale przecież, myślę sobie, u nas, we Wrocławiu też stacjonują wojska. I Ruscy nie mają pieniędzy na prostytutki, bo ich tam bez pieniędzy trzymali w koszarach i nawet nie mogli wychodzić. A tam u nich przecież nikt nie chciał być cwelem. Wzięłam, poszłam po rozum do głowy, mówię:

- Patrycja, to jest szansa dla nas. Całą noc przegadałyśmy, pojechałyśmy tam do dzielnicy Krzyki, tramwajem siedemnastką i jeszcze na Koszarową. Najpierw w dzień, żeby zobaczyć, jakie tam kraty, jakie wszystko. Ale krat tam nie było, tylko wysoki mur, cały popisany tak w porządne napisy w czterech językach, że zabronione zbliżanie się na odległość strzału. Na jego szczycie zardzewiałe druty kolczaste. I co kilkanaście metrów stróżówka z wartą. Myślę sobie, Patrycja, co robimy. No, ale wszystko się udało i po roku już to była rutyna. Człowiek nie doceniał, co miał. Potem inne się przyznawały, że pierwsze tam chodziły, ale kto by tam wierzył tym wszystkim Kangurzycom? Jesteś u samego źródła informacji.

- Jak to wyglądało?

- No jak wyglądało, a jak miało wyglądać? Dzień w dzień wyglądało. Wdrapywałyśmy się na mur, tak jakoś około pierwszej w nocy, jedna drugą podtrzymywała i za chwilę ukazywała się głowa w czapce wojskowej, w takiej wieży strażniczej w murze, no i się pytał ten wojskowy szeptem:

- „Czto?” - To my mu zawsze na to:

- „Eta my, diewoćki!”

- Śnieg padał, księżyc świecił nad murami, takie musisz panu nakreślić tło, bo pan literat!

- No, czy to padało, czy ulewa, zawsze tam przychodziłyśmy. No i że „diewoćki prisli, wpustitie nas”. A on nam szeptem, że „tiepier nie nada”, ale żebyśmy „za piać minut” szły tam... tam był taki moment, że za murem było pełno węgla do ogrzewania tych ich baraków, taka cała hałda. Tak że można było na nią zeskoczyć. I Patrycja mnie, a ja ją podtrzymywałyśmy, i buch, skakałyśmy na tą hałdę z koksem, z węglem, a oni tam już, z pięciu, czekali. Para buchała im z gaci! Cośmy się ubrudziły, bo to tam były jeszcze druty kolczaste na tym murze i skakać trzeba było na tą górkę z kilku metrów.

- Boże, to se ne wrati! - Patrycja jednym tchem przechyla pełen kieliszek.

- Przynosiłyśmy im pisma pornograficzne, takie tajwańskie, przynosiłyśmy kawę w termosie, bimber. Cioty w kolejkach po mięso stały nie dla siebie, a dla nich, żeby te kanapki z kiełbasą zrobić! Oj, Boże, Boże... Oni robili takie zawody, kto dalej nasika, napluje, albo kto głośniej pierdnie. Żałuj, Michaśka, że cię wtedy na świecie nie było.

- Boże, błagam cię, nie przypominaj mi!

- A czemu nie jeździłyście do Legnicy?

- Nie lubimy tłoku...

- Legnickie cioty - Patrycja nakłada na głowę wojskową czapkę z czerwonym sierpem i młotem i troskliwie układa ją sobie przed lustrem, jak starsza pani beret - legnickie cioty chodziły pod koszary poprzebierane za kobiety. Początkowo w ogóle udawały kobiety, i mówiły, że od przodu nie mogą, bo mają akurat te trudne dni... Albo jak która co bezczelniejsza, to mówiła: „jestem jeszcze dziewicą i chcę taką pozostać”... Ale za to dam ja ci od tyłu (dziewica!), albo lachę zrobię! - i oni w tej ciemności nawet przez jakiś czas się na to dawali nabrać. Podobno. Ale istniała szkoła legnicka, żeby się przebierać, i szkoła wrocławska, której my jesteśmy założycielkami, żeby się nie przebierać, bo oni są do cweli przyzwyczajeni, to im wszystko jedno - ich cwel im robi lachę czy ktoś spoza koszar. Nawet się na człowieka wysikali, jak się ładnie poprosiło... - w tym momencie słuchająca tego Lukrecja aż skamieniała z czajnikiem nad stołem. Bardzo blada, bardzo powoli cedzi:

- No to już chyba zmyślasz.

- Prawdę mówię, lali na mnie, we trzech, a ja leżałam na tym żwirze, na tym kosie, na tym węglu! Tylko że ty, hi hi! Ty w tym czasie leżałaś w szpitalu na syfa i jadłaś chude zupki mleczne! Ot, co, moja droga! A im para buchała... - Patrycja z lubością drażni Lukrecję.

- Jeśli to prawda, to nie chcę cię znać. Boże, trzeba było mi powiedzieć, że się na to zgadzają, że istnieje taka możliwość. Nie odzywaj się do mnie. - Lukrecja zaczyna się powoli ubierać w kurtkę i beret. Na dwudziestą jak co dzień wybiera się do kościoła.

- A jeden taki - tu na twarzy Patrycji zapala się ten ironiczny, zblazowany uśmiech i wykrzywia ją w brzydkim grymasie - jeden taki strasznie mi się podobał, ale trzymał się na boku i jakoś tak nie chciał. Proszę ja ciebie, poszłam po ten przysłowiowy rozum do głowy, myślę sobie: „Patrycja, tu trzeba psychologicznie, sposobem”. Ja do niego podchodzę, taki blondyn, a gdzie tam, właściwie, oni wszyscy szare włosy mieli, szatyn. Podchodzę, a on coś tam, że:

- Kak eta, malcik z malcikiem? - Myślę sobie: tu cię mam. Alosza z Braci Karamazow się znalazł. Dobrze, będę Gruszeńką. I mówię mu w te słowa:

- Ja w Giermaniji była, tri goda, eto tam normalna, czto malcik z malcikiem. - A on tak patrzy, coś tam jeszcze marudzi:

- No ty nie żeńścina. - Tu już mnie szlag jasny trafił, przegięłam się, pisnęłam, że aż zaczęli na mnie syczeć, uciszać:

- Jak to - mówię - jak to ja nie żeńścina, usta mam? Mam, pizdę mam? - tyłek goły mu pokazałam - mam pizdę! - Ale jemu w głowie ta Germanija zawróciła. Bo dla nich to był raj, nieosiągalny, do Niemiec pojechać! Jak oni całe życie w Rosji, no i poza tą Polszą, poza tymi koszarami świata nie widzieli, dwudziestokilkuletni chłopacy! Ja mówię

- Kak eta, w Gjermaniji tak eto dielajut, eta normalna! - No i już rozpiął rozporek, jak się przyssałam!

- Ale któregoś razu przyszli do nas w nocy pod mur, oparli się o ścianę... Bach, jednemu czapka się zsunęła. Zaświeciła nam w ciemności wygolona głowa, zaraz i drugiemu, i trzeciemu. Więc my w płacz:

- Więc odjeżdżacie, nas opuszczacie!

I już im tam ciągniemy, ale ich jednocześnie opłakujemy. Za sto dni już ich nie będzie! A wtedy oni, co oni nam zaczęli mówić... Że na przykład nigdy nas nie zapomną, gdy już dawno będą daleko, gdy już pojadą nazad w pizdu. Że jesteśmy ich pierwszą miłością.

- Ty znajesz, mi do szczęścia niewiele trzeba, byle ta wódka i ta pizda była, ale ja prosty, ja tam babę znajdę i jaki zawód przy kopaniu rowów, ale ty tu zawsze za tym chujem, za tym udem będziesz przychodził.

Był taki Kozak. Biała twarz, z wąsem, no, kozaczyzna (ach, oni inaczej zupełnie pachną, stepem, Azją...). On mi powiedział, że jeszcze nigdy z nikim tego nie robił. Dziwił się Patrycji, że ona bierze do buzi, to ona:

- A ty liżesz pizdu.

To on, że nie, nie bardzo, bo „pizda woniejet”. A tu Patrycja z wrodzoną sobie, niemal buddyjską prostotą:

- To nada umyć pizdu.

Tak, oni nas nie zapomną. Oni tam leżą teraz nad brzegiem Donu, mają już żony, dzieci, wyglądają staro, grubo, w czapkach - uszankach, nie są już tymi chłopcami. Ale - mówili - będą patrzyć na niebo, na gwiazdy i myśleć:

- Tam gdzieś, pod tymi gwizdami mój Andriusza (Patrycja) pod koszarami, w dalekiej Polszy.

Tak prieroda zachaciela, paciemu - nie nasza diela...





*********



Gdy Zdzicha Ejdsuwa zaczęła na dobre chorować, wszyscy w parku odwrócili się od niej. Nie chcieli pić z nią na ławce wódki „z reklamówki”, nie chcieli popijać z nią tej wódki ciepłą popitką. Jej włosy już nie jedwab, a szmata, jej głos nie tenor, a skowyt, jej oczy nie węgle, a kawałki żwiru. Nie rozmawiali z nią, bo zaczynało jej śmierdzieć z ust. Grzyby, podobno zalęgły się jej tam jakieś grzyby. Mówili: Zdzicha, to czuczło. Wtedy na pięknej, ale pryszczatej i liszajowatej twarzy Zdzichy Ejdsuwy pojawiła się nuta gorzkiej ironii. Nikt nie potrafił jej wybaczyć, że dalej podrywa obcych facetów, że ich zaraża. Rzucali za nią butelką po wódce przez całą alejkę. Butelka bezgłośnie upadała na ziemię. Przyplątywał się jakiś pies, gotów uwierzyć, że chcą się z nim bawić, że mu rzucają kijka. Zdzicha i ze mną poszła do wagonu, zanim dowiedziałem się, jaki ma przydomek. A co może wiedzieć taki nastolatek? Tak, ona chodziła do wagonu. Odkryła go kiedyś za dworcem, gdy nie miała gdzie spać. Wagon na bocznicy, okna zabite dechami, gdzie nie spojrzeć kolejne zwrotnice i rozwidlenia... Podkłady, zwiędłe krzaki, budki dróżników, światła znające tylko kolor czerwony, stalowa trakcja pod bardzo wysokim napięciem, słupy z drutami przenoszącymi tysiące głosów, elektronicznych sygnałów, internetowych pogaduszek, śmiechów i płaczów. Wszystko na raz brzmi jak dalekie hałasy szkolnego boiska pod wiaduktem, latami wystawionego na widok podróżnych. Wagony towarowe załadowane belami drewna dawno już zapomnianego, stojące tu od dziesięcioleci. Inne, kryte, nawet zaopatrzone w komin i okno, przez które widać królestwo dróżnika: zeszyt odjazdów oprawiony w starą ceratę, piecyk „kozę” i grube rękawice. Wszystko pokrywa opalizujący szaro - fioletowo smar. Szare liście babki obrastają szpary szarych podkładów. Szare kwiaty pachną zaimpregnowanym drewnem. Esencja Polskich Kolei Państwowych. Takie to są koleje losu Zdzichy. Najdziwniejsza była ta jego uroda - blada, chuda twarz, prawie białe kosmyki spadające na oczy, a do tego zaniedbanie, brud, no i te grzyby. Mówili, że miał kochanka, który bywał w Paryżu i to stąd ta choroba. Ponieważ nie pozostało mu już nic do stracenia, Zdzicha zaczęła na dobre pić. Miała takiego dużego wilczura, który prowadził ją po pijaku do tamtego wagonu, jak ślepca.

Kiedyś, kiedy jeszcze Zdzicha miała pracę i mieszkanie, nazywali ją Dżesi.





*********



Ożywają w nocy. Wtedy też lepiej widzą, w dzień noszą ciemne okulary w brzydkich, złotych oprawkach, z targu. Kiedy całymi nocami włóczą się po Wzgórzu Polskim, po parkach, gdy penetrują dworcowe ławki pełne śpiących żołnierzy, pijaków, narkomanów, swoimi wydłużonymi od ciągłego węszenia nosami zaglądają do okrągłych, blaszanych szaletów, wtedy każdy majaczący z daleka przechodzień budzi dreszczyk nadziei - to on! Jego na pewno też wygnała na noc potrzeba! Nie owijają rzeczy w bawełnę, owijają wódkę w reklamówkę. Nie proszą o wiele - może być stary albo młody, chory, zdrowy, kulawy, byle tylko nie był ciotą lub babą! W nocy w parku jest ciemno, czasem zagląda tu milicyjny wóz. Jedzie powoli, majestatycznie, przecina ciemność ostrymi światłami, wdziera się w krzaki, wjeżdża na górkę, okrąża placyk z szaletem i znika. Samochód - widmo. Na odartym z kory drzewie ktoś coś nawypisywał, ale wcale nie o nas - o tym miejscu nawet gdy ktoś wie, to udaje, że pierwsze słyszy.

Po dziesięciu godzinach „pikietowania” w gardle zasycha od papierosów, buty są całe w błocie od chodzenia po wykrotach, zagadania pod mosty i do ruinek. Usta pieką, buty uwierają, jedyna higieniczna chusteczka do nosa zwija się w kieszeni w mokry sznurek. Już, już mają iść do domu, ale nagle zatrzymuje ich znowu jakiś daleki kształt, który z bliska okazuje się drzewem, albo korzeniem. Ale wyobraźnia czyni cuda. Liczy się to mrowiaste podniecenie, nadzieja, bo przecież wydarzyć może się wszystko. I nikt już nie myśli o powrocie do domu, mimo, że pierwsze ptaki zaczynają psuć nastrój nocy i za górką jakby zaczyna świtać. Ale doświadczenie uczy - wtedy właśnie zdarzają się cuda i nocne łowy obfitują w złote rybki!

Zanim świt pierwszy promień rzuci smugą na ściany.

Wtedy mogą się pojawić Orfeusze pijani! Pijak śpiący na ławce, wracający z imprezy pijany małolat, cokolwiek. Nie puszczą. Park jest zimny, park jest czarny, jest zły. W nocy park zamienia się w dziki las, zapełnia opowieściami o złym wilku i Czerwonym Kapturku. Wilk może zarazić Kapturka byle chorobą. Drzewa dostają bajkowych korzeni, w dziuplach siedzą złe sowy - stare, siwe ciotki głodne jednego. Plotkują siedząc na ławce, bo i co im zostało? Ciotki drażnią lujów, ale gdy tylko ci starają się je zabić, ciotki odfruwają jak sowy. Nic dziwnego, że luje ze złości demolują ławki, żadnej nie przepuszczą. Ciotki patrzą z ukrycia na demolujących ławki lujów, i myślą, ech, oni żadnej nie przepuszczą! Kiedy cioty przekraczają wieczorem próg parku, czują dreszcze podniecenia, jak narkoman przed wbiciem sobie strzykawki w żyłę, jak gracz zasiadający za szkarłatnym obrusem. Wszystko może się wydarzyć, nigdy jeszcze tak nie było, żeby coś się nie wydarzyło. Kto wie, kogo ześle mi dobrotliwy Bóg ciot, bo przecież cioty wierzą w Boga, jak wszystkie inne starsze panie w berecikach z kikutkiem. I wcale nie uważają się za grzesznice - przecież nikomu nie robią krzywdy!

O piątej rano w parku zaczyna się panika. Zaraz zrobi się jasno i wszyscy ci zmyśleni mężczyźni na powrót zamienią się w drzewa, tablice zakazujące wjazdu, kamienie i pomniki. Nic się nie da oszukać, król jest nagi, w zaroślach coś się poruszało całą noc, ale teraz widać dokładnie, co. A przy dziurze w płocie nie stał wcale luj, tylko ktoś wystawił tam stary odkurzacz z dużą rurą i to ona tak realistycznie układała się w ortalionową kurtkę i krótko ostrzyżoną głowę głęboko osadzoną na szerokiej szyi! Dopiero za chwilę park naprawdę zapełni się ludźmi. Nie będą to, niestety, pijani luje głodni jednego, tylko dzienni przechodnie skracający sobie drogę do pracy, opiekunki z dziećmi, i ci ludzie będą na nas patrzyć z zewnątrz. Pachnący pastą do butów, do zębów. Ze świeżą gazetą w torbie. W ogóle: świeżość ohydna i trzeźwa rozleje się wraz z jaśniejącym niebem, rozkraczę z ptakami. Brrr. Trzeba uciekać, żeby nie widzieć tej profanacji. Uciekać przed ludźmi, żeby nie spojrzeć im w twarz. Iść spać.





*********



Lukrecja płacze, chowa do barku pamiątki w foliowych workach, dokładnie zamyka szafkę. Ale najpierw daje do powąchania, każdemu po równo, po jednym machu. Ja też się sztachnąłem. Początkowo nie poczułem nic. Potem doszedł mnie słabiutki smród jakby więzienia, potu, lizolu. Chyba trafiła mi się jakaś zwietrzała onuca! Teraz na stole pozostają tylko zdjęcia. Patrzą na mnie te twarze, najczęściej jeszcze kilkunastoletnich wyrostków, jeszcze nie w mundurach. Zdjęcia robione gdzieś nad Donem, w atelier dalekiego ZSRR. Patrycja bierze do ręki jedno z nich, przeciera rękawem i ogląda, jakby je pierwszy raz w życiu widziała:

- Ten to już pewnie z powrotem na Kaukazie, mój Sasza kochany. A tu Wania. Czasem w nocy, gdy nie mogę spać, biorę mapę i patrzę, gdzie teraz mój Sasza, gdzie mój Wania, gdzie Dmitria? Nic nam nie zostawili, nawet koszary oddali Uniwersytetowi. Nic, ani parku, ani koszar, ani nic. Wszyscy chcieliście tych przemian, tych nowych ustrojów, tylko my z Lukrecją się modliłyśmy, żeby wam się nie udało. Wszystko idzie ku gorszemu. Poborowego w pociągu wyrwać za komuny - to była bułka z masłem... Nie dość, że wszystkie te Stasie i Romki prosto ze wsi byli, to jeszcze nie było dziewczyn w wojsku, przepustek... Teraz, jak ja pierwszy raz usłyszałam o „humanizacji w wojsku” to od razu wiedziałam, że idą złe czasy dla ciot. Bo teraz każdy poborowy ma praktycznie nieograniczony dostęp do pizdy.

- Lukrecja płacze. Nagle Patrycja prostuje się i z nadzieją w głosie pyta:

- A może jeszcze na nas ktoś napadnie, Lukrecja, jak myślisz? Może Niemcy by tak pookupowali? - Patrycja najwyraźniej nie słyszała o NATO.

Lukrecja zaczyna niespokojnie patrzyć na zegarek. Kościół nie czeka, a ona chce się pomodlić za swojego Wanię, za swojego Dmitrię, za swojego Saszeńkę. Albo tylko tak gada, a pójdzie wiadomo gdzie. Ubrana na czarno, oczywiście. Ale jeszcze z korytarza mówi:

- E, już nas nie napadną, to se ne wrati - nagle rozjaśnia się - chyba żeby tak... ty! Żeby tak do więzienia dać się zamknąć! Boże! Cwelówkę by ze mnie zrobili, wszyscy ci zbrodniarze, a ja bym im szmatą, szmatą do podłogi bym im była! Szma...

- Nie zaczynaj! - nie jesteśmy same! Boże, ona znowu zacznie swoje! Idź już lepiej do tego kościoła, pomódl się. Do kościoła idzie, modli się pod figurą, a diabła ma za skórą!

- Szmatą, wdową bym im była, powiedziałby taki z mordą mordercy: myj podłogę skalpem, nacharkałby na kamienną posadzkę, naszczał, liż, suko, a ja bym lizała! - Lukrecji drgają nozdrza jak gwieździe filmowej, przejeżdża palcami po piersiach, po brzuchu, niżej, jest cała głodem poniżenia, coś ją swędzi, coś ją ssie i nie wiadomo, co, ale to coś ją zagna w jakieś złe miejsce, to pewne.

- Stul pysk już! Dobrze, byłabyś mu szmatą, wszyscy o tym wiemy, a teraz się zatkaj! - Patrycja sama nie może wytrzymać tej wizji. Nagle sobie coś przypomina. Ale widać, że czeka, aż Lukrecja wyjdzie. A Lukrecja kręci się, przymierza stare czapki, w końcu wybiera taką, w której wygląda już zupełnie jak stary gruby dziad, idący na ryby. Taką z brązowej skóry. Pokazuje nam język, ale zaraz dyga dystyngowanie i wychodzi. Patrycja oddycha z ulgą, szykuje się, żeby mi coś opowiedzieć. Ale właśnie wtedy drzwi do mieszkania otwierają się, Lukrecja wraca, porywa ze stołu paczkę papierosów i zapalniczkę, macha nam na pożegnanie, i ostatecznie wychodzi. Patrycja wstaje, żeby z wielkiego, spalonego czy też tylko osmalonego czajnika dolać mi wrzątku do fusów z kawy. Dolewa też miętówki. Od razu staje się innym człowiekiem. Poważnieje, już nie mówi o sobie w rodzaju żeńskim, jest stary, zmęczony życiem. Ale resztki włosów machinalnie poprawia. Tymczasem drrr! Lukrecja znowu wraca:

- A pamiętasz, jak raz pojechałyśmy do Oleśnicy, do więzienia, tak a propos tego twojego więzienia i cwelów? Muszę to jeszcze opowiedzieć, dla potomności, bo wrócę późno i już pana nie będzie... Pamiętasz, Lukri? Późna jesień, oni cały dzień siedzą w oknach, rękami obejmują kraty i gapią się na ulicę. Tacy toporni, tacy szaro - burzy, jak wyciosani, tacy krótko ostrzyżeni i niewyraźni. Oba skrzydła więzienia są widoczne z ulicy, nie to, co u nas, na Kleczkowskiej. Czasem pod oknami stoją rodziny i wymieniają z nimi na migi jakieś informacje, ale tego wieczoru było pusto. A myśmy stanęli i stali tak. Oni od razu nas wyczuli.

- Nie, najpierw jeden z nich zapytał nas: „Co się gapicie”. To myśmy się już mało nie posrały. Że taki zbrodniarz męski, co gorsza zamknięty, więc jeszcze jakby w wojsku, że do nas. Bo jednak mówicie, co chcecie, ale jak na mój gust, to prawdziwy chłop, to zamknięty chłop. Jak na wolności, to znaczy, że był grzeczny, że to jakiś lizus. Chłop to ma rozrabiać, być niepokorny! Nie mówię już o maturze, tylko normalnie: w więzieniu, w wojsku, no, chociaż w poprawczaku żeby był. Od biedy w straży pożarnej...

- No więc oni się drą, a my nic.

- A my nic, tylko stoimy, z głowami zadartymi, ani ruchu jednego nie wykonujemy. Nic. A wtedy oni psim swędem się pokapowali, o co chodzi, bo do nas tak krzyczą, tam ludzie się na tej ulicy obracają przechodząc:

- Wy, kurwy, pedały, kurwa, pedały, ja pierdolę! - Mają wydarzenie do gadania na tydzień. A my stoimy i już nie możemy, już nas tak podniecają, tak są jak ten cukierek za szybką, ach, oni nas, ale i my ich podniecamy! Podniecamy, oni w nas cweli widzą! Oni by nas, już oni wiedzą, co by z nami zrobili, ach, oni to sobie w nocy przy waleniu konia przywołają. I będą mówić: „Którego wolisz? Tego w czapce, czy tego wysokiego? A ja raczej tego drugiego, co palił, już ja wiem, co bym z nim zrobił” - tak będą o nas najprawdziwsze heteryki mówiły na kojo. Na kojo, kojo, kojo!

I ja wtedy do ciebie, Patrycja, szepnęłam: „Przegnij się”. Nie ruszając w ogóle twarzą, ustami, skamieniała. Przegnij się, kurwo, przegnij się, bo oni kobiety w nas szukają, niech się kobiety w nas dopatrzą, to potem wszystko przywołają! To potem to im stanie. To se czaj zrobią od żyletki, od żarówki. To jakieś wydelikacenie im podaj, zasugeruj, to jakieś delikatne zaokrąglenie! Patri, kochana, stara Patri, przegnij się niemnożka... Toś ty papierosa zapaliła, tyle wystarczyło, brawami to przywitali i tupaniem. Darli się, aż strażnik wyszedł na wieżę narożną, bo oni tam we wszystkich oknach na nas krzyczeli. Nie wytrzymałyśmy, uciekłyśmy...

Rundę po Rynku w tej Oleśnicy zrobiłyśmy, bach - Oleśnicką spotkałyśmy, co się tylko postukała w czoło, jak jej powiedziałyśmy, co robimy, bo ona już tą zabawę odkryła dwadzieścia lat temu i dawno jej się znudziła, wiadomo - z Oleśnicy... Więc spławiłyśmy ją i dalej. Ja mówię:

- Słuchaj, ściemnia się, w pekaes i do domu, wariatko, bo jak nam ucieknie, to będziesz na stopie kieckę zadzierała. - Ale to już nie ty. Ja mówię:

- Już my tam spalone, już nas strażnik widział. - Oni tam takiego przecież rabanu narobili, tak się zaczęli awanturować, walić w jakieś kible, wiadra, że aż ten strażnik im przez taki megafon krzyczał z wieży, że spokój ma być! Czego myśmy dokładnie nie słyszały, ale takie tylko pomruki z tej tuby i u nich gwar na to jeszcze większy. Bo ich ta nasza bierność kobieca do szału doprowadzała. I to ich ubezwłasnowolnienie, że oto taki pedał, taka ciota, takie nic stoi se na wolności, fajkę pali i się patrzy, a oni muszą być zamknięci i nic, ani nam przywalić, ani nic nie mogą, ani nawet zapalić. Przechodził tą ulicą facet jakiś z drągiem, to oni do niego krzyczą:

- Przypierdol im tym drągiem, przypierdol!

Facet tylko kroku przyspieszył. Ale wróciłyśmy, mimo, żeśmy tam spalone już były. Co? Stać nam na ulicy nie wolno? A tam obok był zakład fryzjerski, że niby przed zakładem na inną jakąś ciotę czekamy, aż wyjdzie. A ona jeszcze na solarium se poszła i dlatego tak długo nie wraca, potem jeszcze i na hennę, i na manicure. A oni jak nas zobaczyli, to tak się darli, chyba na cały świat:

- Przyszły znowu te kurwy! - rozszyfrowali nas natychmiast, nie ma co. To niektórzy moi znajomi od lat mi mówią: jak będziesz miał dzieci, żonę... Od lat się pokapować nie mogą, a taki kryminalista (jeszcześmy się potem dowiedziały, że to dla psychicznie chorych ten zakład w Oleśnicy), taki kryminalista psychiczny od razu w nasz język ulicznic wszedł, od razu jak do swojej, jak do kurwy... Ten sam język...

Toś ty ścisnęła mocniej rękę moją. „Cwele” tam krzyczeli, jeden stanął cały w oknie, w kratach, niby że jebie kraty, tak się rozporkiem ocierał. My nic. Jak skamieniałe, biblijne. A w środku wulkan. Znowu na Rynek, znowu wracamy, bo już od samego pekaesu się cofnęłyśmy, że niby noc, to trzeba zobaczyć, co się tam w nocy wyrabia, chłopaki w nocy pewnie o jednym myślą. To jeden tylko w oknie był, ale jak nas zobaczył, to znikł na chwilę, znowu się pojawił z kilkoma i zaczęli walić w parapet i krzyczeć, i zaraz wszystkie okna znowu pełne, światła pozapalali, już my znowu na topie u nich jesteśmy! Nad nimi jeden coś nam na migi zaczął pokazywać, żałowałam, żem się tego ich języka migowego nie uczyła. To oni do nas krzyczą:

- Odpisz mu, ty kurwo. Ale wyraźnie słychać nie było, za każdym ich krzykiem cały komitet między sobą powoływałyśmy, całe zebrania robiłyśmy, aby rozszyfrować, co oni powiedzieli. „Odpisz mu, ty kurwo” - na tym stanęło.

- To ja - że tego ich języka migowego nie znałam - tylko palec w usta włożyłam i wyciągnęłam. Odwieczną grypserą płci do niego przemówiłam. Ale za silne wrażenie było. Więc już nie wytrzymałam, za winkiel się schowałam, tam się onanizowałam, ale tyś została i gadaj mi tu zaraz i panu, co tam się dalej wyrabiało.

- Tyś polazła, a tu rozpoczęła się wielka Scena Balkonowa mojego życia... Ano jeden gwizdać na mnie zaczął, co mi było jak skowronek, ten zwiastun poranku... Co mi było jak najpiękniejszy koncert w filharmonii, jak najwspanialsza muzyka. Gwizdał, jak na sukę swoją wierną. I całe melodyjki. Fi - fi - fi. A ja się zbliżałam do jego okna, pod sam mur to nie mogłam, bo bym go nie widziała, ale tak kilka metrów od muru, jak zahipnotyzowana, jak wabiona kotka, jak w teatrze instynktu jakimś oświetlona tylko tym mętnym światłem we wzorek w kratę, do tych mętów kochanych szłam. A wtedy on rękę podniósł, potrząsnął i tak po szyi przejechał, że niby mnie zabije, że mi poprzysięga zemstę. Że mnie z nożem w plecach znajdą w ciemnej uliczce jakiej, taka to i księga ulicy, jak Mańkę z piosenki... Ciarki mnie przeszły. Ale stoję. A wtedy on znowu gwiżdże cichutko i tak jakoś spokojnie, jakby mnie po sercu głaskał do mnie:

- No, chodź, mały, chodź... No, chodź tu, chodź... - i to swoje „fi - fi - fi” gwiżdże...

- Tak on w dzieciństwie kotki małe zwabiał, żeby je potem upiec na śmietniku...

Tak oni koty małe miłym głosem wabili. Bo mili są, „mały” mówią, a zaraz potem na śmietniku ścierwo porzucą. I się w tym więzieniu heteryckim kiszą, że wszystkie ich heteryckie cechy się potęgują, nakręcają. Jakaś mieszanina tej czułości z nienawiścią, bo oni nas chcieli jednocześnie i zgwałcić, i zabić. Nas nienawidzili i nas pożądali. A myśmy stały jak wrośnięte na mrozie i ta nasza bierność z tą ich mieszanką wybuchową, jak bąk schwytany do butelki. Same młode chłopy. Aż chciałyśmy śpiewać: „A mury runą, runą, runą...”

- Już ranek prawie świtał, już pekaes ostatni uciekł, a myśmy stały i już chyba do sądnego dnia... Już myślałyśmy, że sądny dzień przyjdzie, Bóg zejdzie i powie: „Boże, a czegoście wy dziewczyny tak stały? A to czemuście, wariatki jedne, stały tam?”

A potem chodziłyśmy pod poprawczak, ale to już jest bardzo niebezpieczne, bo oni mogą wychodzić. Dzwonimy do jednej cioty z Gdyni, a ona nam mówi:

- Oj, od kryminału, to wy z daleka, z daleka, cioty czekały u nas pod kryminałem, aż wypuszczą takiego, no, potem proponowały jedzenie, mieszkanie, opierunek i żadna już nie żyje... Oj, ja do was, dziewczyny, za ostatnie pieniądze nie będę pizdy wiozła, żeby wam dobry Jezu a nasz Panie zaśpiewać...

- To już idź, Lukrecja, idź już, pomódl się, a ja tu z panem jeszcze pogawędzę...





*********



- Był taki moment, a nie było wtenczas jeszcze mowy o żadnych koszarach, jeszcze mieszkałem w Bydgoszczy. Też tam miałem takiego kumpla, wiesz, Maciejowa na niego mówili. To była wariatka, pracował jako salowa w szpitalu - odrabiał służbę, a potem został i wynosił te wszystkie kaczki. Nie chodziliśmy ze sobą, bo i on i ja szukaliśmy męskich facetów, najchętniej heteryków. I tak jakoś posucha była na dworcu, a myśmy musieli coś zarwać. Tak jak narkoman musi dostać swoją działkę. Raz zarwaliśmy żołnierza, upiliśmy go wódką, robił nam striptiz, ale butów nie ściągnął, bo oni butów nigdy nie ściągają, bo tam mają taki syf, że im wstyd. I tak jakoś śmiesznie tańczył w tych opuszczonych spodniach, ale w butach i onucach. Nie mógł tych spodni zdjąć. Innym razem poderwaliśmy takiego młodzika, też heteryka, mój Boże... A raz mnie pobili. Długo nie trwało. Idę w nocy przez park, nie boję się, widzę - wraca skądś jakaś grupka. Dwunasta w nocy. Ale gdy ich zauważyłem, już byli ode mnie o jakieś dziesięć metrów, zwykle patrzę wokoło, ale oni wyłonili się zza takiej budowli. Zza rogu. Więc tylko przyspieszyłem kroku i udaję, że skądś wracam, że się bardzo spieszę. I już nawet myślę, że mi się udało, bo słyszę - idą już z pięć metrów za mną i coś tam rozmawiają. I nagle jeden z nich podleciał - sekundę trwało - kopnął mnie i powalił na ziemię, i tak jak upadłem twarzą w asfalt, tak już nie wstałem. Drugi mi butem nadepnął na szyję, pewnie jakimś ciężkim skini takie noszą, i jak się wyrywałem, to mi normalnie stawał na szyi! Aż mi coś pękało. A inni mnie lali moim własnym pasem ze mnie ściągniętym, mi piasek zgrzytał i krew w ustach. Boże! Ale ja nie czułam, ja nie czułem bólu, nie czułem tego, choć mnie lali, i słyszę - zdechniesz tu pedale. A ja tam coś, że błagam, że błagam i tylko tyle wycharkotałem. Zdarli ze mnie skórę, zegarek sam zdjąłem, zacząłem im rzucać wszystko, bo jak zrzucałem to ten ucisk na szyję jakby malał. To że żyję, to tylko zawdzięczam samochodowi, że przejeżdżał ulicą samochód usłyszałem: spadamy stąd! I tak jak w trakcie tego nic mnie nie bolało, tak byłem zdenerwowany, tak jak uciekli, to zacząłem rzygać krwią i potem mi powiedzieli w szpitalu, że miałem krwotok wewnętrzny. Podleciała do mnie Maciejowa. Zatrzymaliśmy samochód i do szpitala. Tam się okazało, że właśnie miałem ten krwotok, że mam rozciętą skórę głowy, głęboko, wstrząs mózgu i złamaną rękę. Nie miałem dokumentów, wszystko zabrali, w samych majtkach mnie zostawili. Gaz? Kto wtenczas słyszał o gazie, ale powiem ci, że nikt w takiej sytuacji nie odważyłby się użyć gazu, bo gdyby oni byli jeszcze bardziej wściekli, to by zabili, starczyło odrobinę mocniej stanąć mi na szyi. Przecież to stanie na szyi było najgorsze! Ja się tak trząsłem, miałem do końca życia nie iść do parku. No i potem chodziliśmy głównie do koszar, już we Wrocławiu, a koszary to największe szczęście, luksus, nie dość że sami heterycy, to jeszcze w miarę bezpiecznie. Oni nas chyba nawet jakby trochę lubili. A ci skini, brrr. Ale myśmy się za to na heterykach zemścili!





*********



Staruszek portier z uśmiechem dawał klucz! Klucze i ręczniki wydawała w saunie najsłynniejsza ciota Wrocławia - sama Łucja Kąpielowa. Słynna ze swego burzliwego romansu z jakimś kryminalistą, który ją upił, a potem okradł, po czym Łucja powiedziała: „nie wypiję do końca życia wódki, choćby była złota!”. W recepcji Zakładów Kąpielowych patrzyła na mnie spod oka, lekko łysiejąca, ufarbowana, z włosami skręconymi na barana. Rubaszna, czerwona twarz, przekrwione oczka patrzące spode łba. Było widać, że pochodzi ze wsi, można to było poznać choćby po typowo ludowej symbolice złota w jej wypowiedziach. Bo Łucja nie tylko nie wypiłaby „złotej wódki”, ale także do każdego mówiła „złociutka”. Łucja wyjmuje z płaskiej szafeczki duży klucz, jakby była tu burdel - mamą, a to przecież tylko kluczyk do boksu. Podaje złożone prześcieradło, z którego będzie rzymska tunika przylegająca do mokrego od potu ciała, podaje ręcznik. Popija kawę. Jest cała rozluźniona, nigdzie się nie spieszy, to inni ganiają. U niej tu od dziesiątek lat nic się nie zmienia, więc Łucja przeciąga samogłoski, mówi w sposób rozmamłany, z zastanowieniem:

- Idź, idź, biegnij, złociutka... Wszedł tam właśnie piękny pan, złoty pan... A ja mu kluczyk dałam z breloczkiem w kształcie serduszka, rybko złota. I coś ci jeszcze na uszko powiem: idź, idź, on tam czeka na ciebie... Dałam mu numerek sześćdziesiąt dwa...

Więc gdyby odszukać Łucję, można by poprosić ją, aby z plam i zacieków na rzucanych do kosza z brudami prześcieradłach odcyfrowała te wszystkie historie i sama napisała księgę ulicy, nawet złotą. Niech bierze je pod sztuczne światło lamp, bo w saunie zawsze panuje noc. Niech mruży oczy i marudzi pod nosem, że nie widzi wyraźnie.

Połowa ludzi, którzy w latach osiemdziesiątych przychodzili do sauny, nie żyje. Stare cioty grzały kości w parze, przechadzały się majestatycznie owinięte prześcieradłami, przychodziły na cały dzień, przynosiły ze sobą w słoiku obiad, który jadły w szatni. Piękna, marmurowa sala Państwowych Zakładów Kąpielowych, to było za dużo dla nich. Nie zasłużyły na te greckie kolumny. Para snuła się nisko, po wielkich kaflach, bo w tamtych czasach pedalstwo to był jeszcze grzech. Wszyscy nadzy, albo w ręcznikach jak w rzymskiej tunice, jedno ramię gołe, kreacje z prześcieradeł. Chude obojczyki, zapadnięte klatki piersiowe, piegi i znamiona. Kiedy tak siedziałem w rzeźbionym baseniku z letnią wodą, obserwowałem te stare cioty: Nadobna Cyncylija, Szewczycha Katarzyna, Joaśka Młynarzowo, Katarzyna od Rzeźnika i inne kobiety Villona, które wyszły już z obiegu, obnażały rozkład swoich ciał, oblizywały się lubieżnie, przechodząc koło baseniku, szczypały się za sutki, szły do komór termicznych z nadzieją, że do nich dojdę. Rozkład czasu spotęgował rozkład rozwijającego się w nich AIDS, promocja! wszystkie dziesięć plag egipskich w jednej! Najpierw na ich ciałach pojawiły się czerwone plamki. I wtedy zrozumiały, coś się kończy, pożegnania już przyszedł czas... Więc zapomniały o skrupułach i rzuciły się na uciekające resztki życia. Gziły się tym bardziej, im mniej czasu jeszcze zostało. Nie miały wstydu, jak trędowaci, którzy są nienaturalnie lubieżni; doszły do wniosku, że wszystkie są już chore, więc nie ma się co martwić o bezpieczeństwo. Szczali na siebie, rwali sobie resztki włosów, próbowali wszystkich perwersji, ze śmiercią włącznie. Rzymska sauna przypominała sceny z Markiza de Sada, z filmów Passoliniego. Z jaką zawziętością te rozpadające się ciała pięćdziesięcioletnich facetów z brzuchami czepiały się siebie nawzajem! Nie było takiej wydzieliny, której by nie zlizali, nie było takiego ruchu, którego nie interpretowaliby jako zaproszenia do... seksu? Czy to był jeszcze seks? Był to raczej jakiś taniec śmierci, coś, o czym mówić nie wiadomo jak, ale można by o tym skamleć i dyszeć. Pojawiły się szczury, albo tylko im się tak wydawało. Po pierwszych zgonach dyrekcja zarządziła dezynfekcję sauny, pobliskiego basenu i szatni. Na środku rzymskiej sali, pomiędzy majestatycznymi kolumnami unosiły się dymy, Łucja Kąpielowa paliła ręczniki, prześcieradła, płonęła pozasychana sperma, dym nie szedł do nieba, dym snuł się po ziemi.

Nigdy nie zapomnę tamtego smrodu!





*********



No więc Łucja Kąpielowa przez całą komunę mieszkała tam, nad rzeźnikiem, nagłównej ulicy, gdzie jest teraz knajpa „Zielony Kogut”. I brała sobie lujów z pikiety do domu. Raz ją okradli - nie pomogło, drugi raz pobili - nic. Raz koło blaszaka poznała trzech takich, zabrała ich nad rzeźnika. Chciała upić. A oni ją związali, bili, i grzebali jej w meblościance na wysoki połysk, w barku, w którym wszystkie cenne rzeczy miała, ale lekce je sobie ważyła, bo co inne dla niej było ważne. Znaleźli jej starą legitymację partyjną:

- Żryj!

I nic, tylko „żryj”. Łucja nie chciała, nie po to tu ich przyprowadziła, żeby jeść tą legitymację, co gorsza w twardej okładce, nie wiem już, czy plastikowej, ale tego by się przecież nie dało zjeść; w każdym razie - twardej. A ona zawsze miała trwałą na barana robioną na lokówkę. I oni jej własną lokówkę ruską rozgrzali jak żelazko i tym ją przypiekali. Aż zjadła wszystko, przestała należeć do partii i wtedy oni ją wreszcie mogli wyruchać. Tą lokówką rozpaloną. I tego to już nie przeżyła, zmarła w szpitalu i minuta ciszy. A teraz Oleśnicka, która była jej zastępczynią, jest na jej miejsce najbardziej znaną ciotą w Polsce.

Przez całą komunę Łucja Kąpielowa handlowała wódą w saunie. Trochę kręciła ze Zdzichą Wężową. Nazywali ją tak, ponieważ pracowała w ZOO przy wężach. Dawała im żreć, wchodziła do nich w brudnym kombinezonie, nie bała się. Oj, Zdzicha, Zdzicha! Wężownica! Wężowa nasza Zdzisława! Blond miała włosy, niebieskie oczy, kurtkę z dżinsu... I taka cała piękna nakładała gumowe fartuchy, prosto z małp szła do żółwi wielkich jak małe samochody, prosto z żółwi do węży. Pachniała małpim gajem, jabłkami i karmą dla ryb.

Raz jej cioty, jeszcze na „spalonej pikiecie” powiedziały:

- Zdzicha, na tych wężach można zrobić fortunę, gdyby je tak do Erefenu przemycić.

- Za takie dwa węże, Zdzicha, można dostać kupę pieniędzy!

- Bierz pod stanik, głupia i w pizdu! Powiesz, że zdechły...

- Oj, Zdzicha, Zdzicha, miej rozum, do Rajchu je przemyć!

- No, na co czekasz, węże ci przecież nie nowina! He, he, he!

I Zdzicha Wężowa została w piątek dłużej po pracy. Trochę pogawędziła z bileterką, potem z cieciem nocnym i w końcu oświadczyła, że ma dwa chore węże na stanie, musi je pielęgnować, bo takie węże, to wie pan, kosztują... Drżały jej ręce i nogi, gdy szła Salą Małp, zupełnie po ciemku, a w ciszy grzechotały jej klucze do klatek i darły się nieludzko te potwory. Włączyła latarkę i zobaczyła jakieś monstrum za szybą. Planeta małp, planeta psów, rezerwat dzikich stworzeń. Doszła jakoś do sali z wężami, tylko nie bardzo wiedziała, które wybrać. Małe za tanie, a te wszystkie boa dusiciele? W końcu poszła na kompromis i ukradła małe, które miały być w przyszłości duże. Jednego, do którego był ostatnio wzywany weterynarz, bo wężowi jajo utknęło w samym środku i psuło się. I takiego pięknie opalizującego. Przemyciła. Siatkę z wężami zawiązała i przerzuciła przez płot, na wał nad Odrą. Cała zapłakana poszła na portiernię:

- Zdechły! Takie były kochane, takie były kurwy zwinne i zdechły, jak raz pod płotem pochowałem... - i polazła, obeszła ZOO, aby zabrać spod płotu wijącą się tekstylną siatkę z napisem: „Chemia. Żywi. Leczy. Ubiera. Buduje”.

Ale węży nie udało się przemycić i Zdzicha wpadła na granicy z Enerde. Straciła pracę i potem zupełnie zeszła na psy. Wtedy to dopiero zaczęła kraść! Ona w ogóle kradła, ta Zdzicha i czasem dzwonili na skargę do Łucji Kąpielowej, że „twoja Zdzicha znowu mnie okradła”. A Łucja dumnie cedziła:

- Proszę pana, proszę do mnie z takimi sprawami nie przychodzić. Ja jestem poważną, dojrzałą kobietą i ja sobie nie życzę słuchać takich rzeczy. Ja mam swoje problemy.





*********



- Jak się zemściłyście?

Więc było tak: pewnego dnia obie mamy chcicę, ciężkie niedossanie, a tu ani na lekarstwo, nic. Park pusty, zimno, dworzec - sami tylko żebracy. I my jak takie dwie żebraczki, żebrzemy o tą lachę świętą, chuja Św., dupę św. Bo już sobie świętość z nich zrobiliśmy. I była taka... ale nie wiem, wolałbym, żebyś tego nie nagrał - wyłączam posłusznie dyktafon - taka była dyskoteka, luje tam przychodzili z całej Bydgoszczy, Primavera się nazywała, nie ma jej już, jak niczego z tamtego świata. I... myśmy całą noc usiłowali poderwać któregoś z tych pijanych lujów, ciemno, zimno, koszmar, tam jakaś muzyka dochodzi, disco polo, my głodne, na ostatnich siłach. A za tą dyskoteką płynęła rzeka, wiesz, tam w Bydgoszczy pełno jest wody wszędzie. I wokół rzeki były wały i raz po raz któryś z tych lujów tam sam po ciemku wracał. Albo stali całymi rzędami i się odlewali. I nas kusili, bo tak - Lukrecja pokazuje, jak - tak szeroko nogi rozstawiali. I... ale mogę ci to powiedzieć? I myśmy wzięły nóż, i zaczaiłyśmy się. - Patrycji znowu łamie się głos - bo oni po... oni po dobroci nie chcieli. A myśmy musieli. Oni się tam odlewali, nogi tak szeroko rozstawiali, tak nas tym wyzywającym zachowaniem... Tak nas podniecali, a potem sami wracali i przecież taki w życiu po dobroci by... I patrzymy - idzie taki byczek cały w dżinsie, a dżins to wiesz... To wtenczas było coś... Dupa taka, wypycha to wszystko, rozporek cały wypchany, fetysz męskości, łysa pała. I jak wszedł w taką ciemną alejkę, pustą, myśmy... Ja nie wiem, czy on żyje? Ale myśmy go tym nożem, tak po nogach, żeby zemdlał... I chyba przeżył, ale chyba zemdlał... Bo nie, to było tak: jak myśmy się na niego rzucili z tym nożem, to on kwiknął i zaczął się potwornie wyrywać, ale myśmy się tego nie wystraszyli, tak byliśmy zdeterminowani! On kwiczał i się wyrywał i wierzgał. No ale. Ale ja pamiętałam, że trzeba oko wdusić, gałkę oczną to znaczy wdusić w oko. Że to tak boli, że się mdleje. I Madejowa mu wykręciła rękę, a ja mu to oko z całej siły wdusiłam w oko. I on zemdlał i ja wtedy mu rozpięłam ten rozporek, i wyciągam tą lachę cudną, taką jakby oślinioną. I myśmy go tam w tych krzakach jak jakąś kukłę... rozebraliśmy... Właśnie dlatego musiałem uciekać z Bydgoszczy. Bałem się, że przeżył, i że mnie pozna. Tam było tyle krwi, ale chyba tylko zemdlał, bo w końcu mu stał, a trupom chyba nie staje, co? W chwili, gdy mogliśmy z nim robić, co nam się podobało, odeszła nas cała ochota, jakby z obowiązku go tam macałyśmy. Tylko ta idiotka go wrzuciła do rzeki. To znaczy tak przy brzegu, ale głowę miał w wodzie. I to mnie niepokoi.





*********



A ognia w tych historiach nie brakuje. Płoną świeczki na grobach Dżesiki, Andżeliki,Łucji. Co prawda ciągle gasną, bo jest zimna, późna jesień, raz po raz pada deszcz ze śniegiem i wieje wiatr. Mamy jednak w torbie także małe lampiony. Teraz trzeba włożyć zapałkę do środka i jeszcze się przy tym nie poparzyć. Świecą ogniki papierosów w mroku. Pali w gardle. Od tego zaczyna się zwykle umieranie. Nagle, jeszcze w najwcześniejszej fazie, wszystkie kolory stają się jakby szare, nie, nie szare, po prostu wszystko zaczyna wyglądać zupełnie inaczej. Pomarańcze przyniesione do szpitala i położone na białym stoliku z odłażącą emalią. Dżesika patrzy się na nie i dziwi, że jeszcze są, bo jej już właściwie nie ma i byt staje się czymś najbardziej obcym. To się nazywa patrzenie z drugiego brzegu. Na drugim brzegu jest ciągły ból, tak jakby ciało miało zamiar zohydzić się Dżesice, żeby już nie było jej żal się z nim rozstawać. Dżesika boi się własnego ciała, bo już wie, że za kilka miesięcy będzie cuchnęło. Patrzy na swoje paznokcie i już widzi za nimi sine obwódki. Z dawnej roboty dobrze zna uroki rozkładu. Ach, jak chętnie by się pozbyła tego ciała! Ale przecież właśnie o to chodzi, żeby się nie dać. Nie chce tego ciała, które samo siebie niszczy i nagle okazuje się tak trwałe jak bańka mydlana, jak kropelka białka. Szczególnie gdy spojrzeć z góry, a przecież ona widzi wszystko jakby z Księżyca. Dopiero teraz widać w pełni, że nigdy dotąd ani przez chwilę nie wierzyła w możliwość własnej śmierci.

Nocne rozmowy z Telefonem Zaufania naprawdę uspokajają.

Umieranie Dżesiki trwało długo. Najpierw zakażenia gardła, szybko wyleczone. Po kilku dniach angina, wyleczona. I znowu grypa. Pytanie lekarza:

- Czy pan aby nie miał w ciągu ostatnich trzech miesięcy... - histeria Dżesiki, Dżesika wymiotuje do umywalki. Badania krwi, ale jeszcze nie na to, tylko takie ot, na odporność, której - okazuje się - nie ma. Norma 18, jest 22. Teraz prawdziwe krwiodawstwo, całych pięć probówek do laboratorium, wyrok za tydzień. Przez ten czas Dżesika ledwo że nie umarła, źle leczona na zapalenie płuc. Pierwszy raz nie wygrywała z własnym ciałem, każdy ból gardła mijał po przyjęciu leków tylko na kilka godzin i wracał, wracał jak niedogaszony pożar. Podczas kolejnego brania krwi (panie wesołe, nie mają o niczym pojęcia, żartują) w radio leci najnowszy przebój Budki Suflera i Dżesika uważa to za nietakt. W toalecie, gdzie sika, patrzy na nalepkę z reklamą jakiejś firmy produkującej okna PCV i wścieka się na nietakt. Bo wokół huczy życie zupełnie nieświadome swojej ulotności!

- Niech się pan nie przejmuje, niech się pan nie przejmuje, niech się pan przestanie trząść - mówi lekarz, ale na konkretne pytania odpowiada z przerażającą powagą i jest podejrzanie przyjacielski. Kurwa, on się pyta, czy może w czymś pomóc, a to już najgorsze! Znajomi pytają, czy mogą pomóc! Ta lepka atmosfera przyjaźni i zrozumienia jest potworna. Ktoś chce iść z nią po wyniki, bo „nie powinieneś w takiej chwili być sam”, kto inny proponuje podwieźć, bo przecież panuje późna jesień i nie można chodzić po zimnie, gdy się ma obniżoną odporność! Przecież w tramwaju ktoś może nakaszleć! To wszystko naraz zamienia się w lepką glajdrę, ta glajdra otacza Dżesikę i przenika do jej płuc. Lekarz dyskretnie, żeby nie wzbudzać paniki, obmacuje jej węzły chłonne - szyja, pachy. Myje ręce, pachy przecież śmierdzą potem, kto by się mył przy zapaleniu płuc?

Organizm był rozstrojony jak stare pianino, a na dodatek jakiś ukryty wróg walił w klawisze siekierą. I to suszenie - pić, w gardle szalał pożar, każdy napój wsiąkał jak woda w piasek. Nie pomagają nawet antybiotyki! Trzeba było się przyznać. I to ona, która zawsze miała tyle swady, i dzióbek wyżej, kołeczku, jak do mnie rozmawiasz, i torebką po głowie, ona teraz wstydzi się wymamrotać te dwa wyrazy: „grupa ryzyka”. Siedzi na kozetce, gapi się w oszkloną szafkę z lekami zamkniętą na kłódkę, skubie włosy i białymi ustami mamrocze coś niewyraźnie. Głos zaczyna jej się łamać, bo, bo to może być... Bo ja... Bo ja może mam... Gdy w końcu ląduje w szpitalu, przez cały czas żyje jakby w półśnie. Najdziwniej się czuje, gdy zaczyna się pocieszać, bo i co to są za pocieszenia... Przed oczami stawały jej całe korowody ludzi dawno umarłych. Umarli, no i co? Albo inaczej - przecież niedługo, za kilka tysięcy lat, a nawet jeśli za milion, to i co? Więc za jakiś czas i tak nie będzie ani jednego człowieka na Ziemi. Sama Ziemia nie jest przecież nieśmiertelna, wszechświat nie jest nieśmiertelny, a co dopiero ludzie. Ale zaraz pojawiały się wspomnienia z dzieciństwa, z czasu, gdy się jeszcze nie wiedziało o tej smutnej konieczności. Głowa mamy w modnej wtedy rudej peruce poskręcanej w duże loki. Twarz jest młoda, jak na wczesnych, czarno - białych fotografiach o poszarpanych koronkowo brzegach. Zaraz po tym następowała potężna luka w pamięci, choć nadal Dżesika poruszała się po latach sześćdziesiątych. Była w ich nowym mieszkaniu, w świeżo oddanym do użytku bloku, siedziała w kuchni, babcia trzymała ją na rękach. Dżesika pokazuje „rączką” na ramę okna, która na dole ma takie jakby pokrętło czy wajchę do otwierania dwóch warstw szyb. Pyta: „co to” i słyszy „a tam pan piekarz piecze chlebek”. Jedna z nigdy nie wyjaśnionych zagadek jej dzieciństwa, bo przecież - sprawdzała to wielokrotnie - nawet za oknem nie było żadnej piekarni. Od tamtej pory w pomalowanym niechlujnie białą olejną, krostkowatym metalowym pudełeczku przyczepionym do starego typu okna pan piekarz cierpliwie piekł chlebek i będzie tak piekł, bo jedyna osoba zdolna odwołać zaklęcie dawno już nie żyje. Potem weszła siostra i podłączyła jej kroplówkę, ale Dżesi chciała już, żeby jak najszybciej sobie poszła. W pewnym momencie, gdy postanowiono podłączyć jej rurkę do gardła, żeby się lepiej oddychało, ten złudny spokój prysł i dostała strasznej histerii. Krzyczała na cały oddział, najpierw obudziła się w nocy, płakała po cichu, aby nikogo nie obudzić, potem przestała przejmować się innymi, wybiegła na korytarz. Biegła i upadła pod kaloryferem, obok zabiegowego, darła sobie włosy, rozdrapywała twarz. Przed oczami miała czerwone plamki, tarła oczy i widziała różnych ludzi, którzy szli w jej stronę i krzyczeli

- Ściągaj spodnie, Dżesika! Wypnij tyłek, Dżesika!

- A uważaj, bo masz już tak rozjebany, że ci się gówno wylewa! Wszyscy się brzydzą cię ruchać, żeby się nie ubabrać tym twoim zaejdsionym gównem! - zdawało jej się, że ktoś z zimną, blaszaną latarką zagląda jej do odbytu.

- Wypnij się, wypnij, wszyscy popatrzymy na twoją dziurę! O, masz też kutasa, jaki sflaczały!

Niee! Drze się Dżesika na cały oddział, na cały olbrzymi szpital, niee! drze się tak, żeby od tego krzyku już umrzeć, wreszcie zdechnąć. Niee! Wyrywa się, szarpie, charczy, pluje, bo ktoś ją łapie, ściska, Dżesika gryzie, gryzie tego kogoś, do krwi, dostaje w gębę, i już ten ktoś kłuje ją w rękę, po całym ciele, od ręki po żyłach rozchodzi się mrowiące gorąco, piecze, chmurka musującego gorąca dopływa do mózgu, już nagle Dżesika widzi, że leży z gołym tyłkiem na zimnej posadzce, cała we krwi, w wydzielinach, a wokół stoi tłum pacjentów w szlafrokach, pielęgniarka i inne salowe, a lekarka dyżurująca każe się rozejść. I jeden staruszek szepcze do siostry „jaka straszna choroba ta AIDS, atakuje ponoć układ nerwowy i mózg, ludzie wariują”. Dżesika zasypia, czuje jeszcze, że ktoś niesie ją na rękach, gdzieś, pewnie do wspólnej sali, albo do izolatki, albo może jeszcze gdzie indziej, gdzieś, gdzie nie ma już nic?





2. CIOTOWSKI BICZ



Cześć!

Nie wiem, czy to ma sens (bo już zwątpiłem w te ogłoszenia), ale trudno, może znajdzie się tu, w tym mieście jakiś fajny, normalny gej, z którym można by stworzyć trwały związek oparty na innych wartościach, niż tylko analne, ja z Wrocka, nieprzegięty, fajny (podobno przystojny...) student 175 / 70 / 1 3 ; - ), oczy niebieskie, lubię jeździć na wycieczki rowerowe, sympatyczny, nieskomplikowany, wesoły. Fotka mile widziana. Oj, kończę, bo chyba już nie ma miejsca...





Emerytki z Lubiewa



Jeeeeezu, Żorżeta mnie dopadła, manieruję się językowo i ruchowo, przeginam, że chyba już po mnie, po mnie!

Pot leci ze mnie, ścieka mi powolutku stróżka spod włosów, zatrzymuje się na brwi. Przewalam się ciężko z brzucha na bok, smaruję olejkiem. Patrzę na blondynka spomiędzy traw, z mojego grajdołu na wydmie. Piszę. Ziarnka piasku na kartce. Teraz stróżka ślimaczy się po nosie. Już ją strąciłem, leci nowa. I znowu nowa przedziera się między włosami. Łaskocze pod czapeczką przeciwsłoneczną. Drewienka, filtry od papierosów, ziarenka. Wszystkie z osobna - przeźroczyste, a razem - żółte. Niech żyje wyspa Wolin!

Nazwa „Lubiewo” pochodzi od bezdennej lubieży, w której się tu zanurzamy. Toniemy po prostu w tej gęstej, ciepłej substancji.

Z Międzyzdrojów idzie się w lewo, w stronę Świnoujścia, cały długi czas. Aż można się opalić, zanim się dojdzie na miejsce. Ze czterdzieści pięć minut. Jak w tę, to plecy, jak wewtę - twarz. Ale ja wolę iść górą - przez las, wzdłuż wydm. Wśród rozpalonych brzęczeń ważek i bąków, z zielonymi szyszkami włażącymi w sandały, oglądając resztki wojskowych bunkrów za siatkami z drutu. Z duchami esesmanów w podziemiach, w stojącej wodzie, w komarach, tak!

Jeśli idziesz dołem, za zielonymi, drewnianymi schodami na górę zobaczysz plażę nudystów, a za nią (po zachowaniu odpowiedniego odstępu) urzędujemy my - z filtrami i kawami w termosach, z romansidłami! Z listkiem klonu na nosie i tylko na nosie. W kolorowych okularach wysadzanych sztucznymi brylantami. Z olejkami! I kluczami do podnajmowanych w Międzyzdrojach jedynek. Bo tu sami samotni panowie. Starzy bywalcy, którym nie chce się chodzić, wynajmują w Lubiewie, jak się wchodzi na górę zielonymi schodami, tyle że tam jeden tylko ośrodek Społem (co ma - o ironio! - tęczę w logo), las i parking płatny, niestrzeżony. Gdy inni, młodzi latają po wydmach, jak kot z pęcherzem, ja rozkładam starannie koc, wyciągam filtry, papierosy i zwabiam do siebie jakąś starą piosenkarkę, ale nie w tym celu, o którym ona myśli. Ja je na opowieści naciągam... Chciałbym, aby stały się narratorkami, jak u Passoliniego w „Salo”. Żeby codziennie opowiadały dla Państwa bardziej zboczone historie, przy pianinie, przy płonących drwach. Jakiś ciotowski Dekameron chcę tu odstawić. Tylko problem z tym taki, że grzechu już nie ma, ulotnił się, wsiąkł w piasek, jak kilka kropel, które strzepują z siebie po powrocie z morza. Gdzie się ulotnił? Kiedy?

Dziś morze wyrzuciło na środek plaży czerwoną chorągiew. Akurat w miejscu, gdzie zaczyna się nasza część. Ta czerwona flaga oznacza, że odtąd już rozciąga się komuna i moje Emerytki o tym wiedzą. Właśnie przyszła jedna z nich, wykorzystuję więc, że bąk na tych wydmach rozgrzanych zaczął mnie atakować, chyba zwabiony zapachem kosmetyków do opalania, a kysz! To ona przez krzaczki niskie, ostre, a kysz - krzyczy na tego bąka, książką jakąś macha i już ze mną się zaznajamia:

- No, uwziął się na pana...

- Ale że taki natrętny...

- Takie najgorsze, jak rozjuszony, one tu są, one tu, proszę pana, mają gniazdo w tym gorącu. Może nakremować plecki?

I odkłada na piasek książkę, którą machała, tego bąka odganiała, natrętnego jak ona sama, ale w to mi graj! I pot leci ze mnie, bąk wraca. Patrzę, co to za książka? A tam tytuł: Niebiańska plaża. Złote litery i twarz Leonardo di Caprio na tle prześwietlonego nieba. To było sfilmowane?

- Tak, był w tym boski! Akurat do poczytania na plażę. Niżej też smarować?

- Na razie dziękuję, właśnie się smarowałem...

- A może kawy? - ona ma ze sobą cały świat. Zrobiła sobie „niezbędnik” obmyślany w długie zimowe wieczory i tam włożyła wszystko, co tylko może się przydać. Apteczkę, jakiś kupowany w TV wielofunkcyjny scyzoryk...

- A i owszem - i widzę, że wyciąga z tego „niezbędnika” kubki, a na każdym z nich widnieje ona - wystrojona! W okularach, w złotych łańcuchach plastikowych, świątecznie, jak do kościoła!

- Tu co rok przyjeżdżam, od połowy lat sześćdziesiątych, gdy tu jeszcze były wybory Miss Natura... A od osiemdziesiątego dziewiątego co roku na promenadzie każę sobie zdjęcie zrobić na kubku, zawsze ostatniego dnia pobytu, stoi facet, bierze pięć złotych. Wcześniej nie do pomyślenia. Na każdym kubku jestem starszy...

- Ale nie widać...

- Ale co też pan mówi... - kryguje się. Teraz dosiada się do nas inna, stara, znają się z

tą Emerytką:

- O, jakie piękne! A to zdjęcie to jest przyklejone?

- W y p a l o n e - cedzi moja Emerytka. - Wypalone na stałe. Co roku daję się wypalić.

- I gdzie to można takie? - już się poprawia, już się ustawia do fotografii.

- Otóż za frytkami, i za rybkami, i za strzelnicami, i za gumowymi piłkami. Akurat przed napojami i lodami. Na wysokości pizzerii Floryda.

- Tak jak są dawne Fundusze Wczasów Pracowniczych poprzerabiane na farmę piękności?

- A i owszem, tylko trochę jakby na lewo, w kierunku „Błyskawicy XI”.

- I można wiedzieć, ile taka przyjemność kosztuje? - pyta stara.

- Pięć złotych - cedzi moja Emerytka już nieco znudzona.

- Ja tu przyjeżdżałam w latach pięćdziesiątych na wczasy wagonowe. No. Do Niecka i tu. Ale lepiej tu. Bez porównania - śmieje się rubasznie.

Zgadzają się. Do tych jej kubków (z nią coraz starszą, mi się trafił ze zdjęciem około czterdziestoletnim) nalewamy kawy, przypalamy papierosy. One - Marsy, ja - Rl. I kładę się wygodnie, patrzę w niebo cudne, błękitne, z białymi chmurkami. Czuję, jak słońce mi napina skórę na twarzy. I już one się do mnie przyklejają, już mi tam na dole gmerają. Ja pozwalam, bo wiem, że inaczej się obrażą i nici z opowieści. Niech się pobawią. Ale że też one sobie po prostu wyrywają. Tego mojego chwosta. Zamykam oczy i palę. Jest miło. Jest ślisko, ciepło. Bardzo możliwe, że zostanę tu dziś do późna i gdy już wszyscy, ale to wszyscy pójdą (poza tym jednym blondynkiem), to ja tu będę królował w zupełnej samotności, kąpał się nago, baraszkował w piasku. I będę sikał, gdzie popadnie! Chodził po wydmach, bo tam jeszcze różne niezaspokojone niedobitki właśnie wśród bzykania ważek usiłują się bzyknąć. Taki to i mój poziom wakacyjny, dopiero w pokoju wynajętym u Głuchej Baby, w nocy, mądre książki wyciągnę, różne papiery, pióra, jakieś tam krytyczne teksty o cywilizacji będę smarował. Ale tu mam w głowie



cykady na Cykladach



I już one stare Gazele kończą powoli swoją robotę, już mają, co chciały. Leniwie przewracam się na brzuch i każę sobie plecy smarować filtrami Eris. I robi się bardzo polsko. Bo już kilka kilometrów obok, za Świnoujściem, w Ahlbeck panuje styl lateksowy. Wszyscy napakowani, wygoleni, wytatuowani, z sutkami poprzebijanymi kolczykami, z penisami w wisiorach. Z metalowymi obręczami na chuju. Czy widzieliście tych wszystkich zachodnich gejów o przekrwionych oczkach świń, na plażach nudystów pod Amsterdamem, pod Berlinem, pod Utrechtem, Zurychem, Sztokholmem? Ich fallusy jak piersi dzikich kobiet - porozciągane, zwisające, wymęczone. Syte. Pomarszczone. Wygolone. Naoliwione. Upał, muchy, muzyka z radia The Night Chicago Died. Są cieleśni w tym zachodnim słońcu do ostatniego pieprzyka, do ostatniej krostki na karku, pod pachą, do ostatniego obtarcia, albo i zaczerwienienia. Im dalej w las, tym tych krostek więcej, nie załatwi się ich przecież za jednym zamachem, nie zamrozi w przenośnej lodówce, gdzie wśród kostek lodu mrozi się już piwo Korona. Pite przez nich z plastrem cytryny wetkniętym w szyjkę. Takie to i zachodnie zwyczaje panują już parę kilometrów dalej. Męscy. Łysi. Skini. Wygoleni. Ciężcy. Śmierdzący popersem. Lateksowy zawrót głowy.

Ale tu na szczęście rządzą ciotki i jowialne starsze panie, przyśpiewuje nam z radia Maryla i Budka, tu panują papierosy Mars, kremy Eris i wspomnienie wczasów wagonowych, jak to się na nie jechało całą noc w pociągu, pani kochana, i w tłoku, na stojaka, a człowiek się cieszył, że w ogóle jedzie nad morze.

- Teraz, to co innego... Wsiadam w autobus, w pociąg bezpośredni i se z dupą jadę elegancko, docelowo...

Tam już zakład pracy miał takie wagony kolejowe poprzerabiane na baraki mieszkalne, normalnie łóżka polowe z pościelą czystą, nakrochmaloną, postemplowaną pieczątkami. I sztuczne kwiatki na stoliku, i sławojka w lesie, bo te wagony stały w lesie.

- W lesie, w lesie. Szyszki spadały. Jak się robiło ognisko, to się śpiewało: Jesteśmy na wczasach, w tych nadmorskich lasach



...albo jakichkolwiek, tu można było jakiekolwiek określenie do tych lasów dodać, więc w górach się śpiewało „w tych góralskich lasach”, a nad Jeziorakiem „w tych mazurskich...”, co już było lekkim przegięciem. I chór dostawał rozdwojenia jaźni: jedni śpiewali „mazurskich”, drudzy: „nadmorskich”, a jeszcze parę starszych pań: „góralskich”. Szczególnie przy wódeczce. Wtedy to w ogóle wczasy były w miejscach tak niezwykłych, na przykład byle jakaś rzeczka płynęła, to już wyrastały ośrodki wczasowe, tak że śpiewało się już nawet „w nadwiślańskich lasach”. Tylko że za komuny, jak jakaś piękna okolica była, to wszystko psuły zachrypnięte gigantofony, pozawieszane na drzewach, całą tą ciszę. Od rana trzeba było wysłuchiwać jakichś tam „Poszła Karolina do Gogolina”. I często myć się w jeziorze, pan nieprzyzwyczajony, nie wytrzymałby pan.

- Wtedy to w ogóle bardziej się czuło, że się jest w Polsce. Bo były polskie produkty, w radio puszczali polską muzykę, jeździło się też tylko po Polsce, bo były trudności paszportowe. I człowiek czuł się Polakiem. Zmywało się Ludwikiem, słuchało przy tym Maryli Rodowicz i marzyło o wczasach nad jeziorem Wigry. A teraz człowiek we własnym kraju czuje się jak jakiś auslander. Jak kiedyś w Erefenie: wszystko drogie, na nic człowieka nie stać, kolorowo jakoś, krzykliwie, obco, a produktu polskiego to już w ogóle nie uświadczysz...

- Tylko my tu jeszcze jeździmy - popiera ją Emerytka nr 2 - a reszta ciot już na Ibizie albo w Adges. Tam jakieś zjazdy pornogwiazd z tych filmów gejowskich są organizowane, tam one jeżdżą samolotami. Ponoć seksu na pęczki. Podchodzą te wszystkie latynosy i już w krzaki. A ja wolę tu. Osobowym się dowlec, żeby taniej, na kempingu „Gromady” zamieszkać. Bo mi się kojarzy z jeszcze dzieciństwem, ten zapach morza, żadne południowe morze tak nie pachnie tą sosną, tym jodem, frytkami z budek...

- A za komuny...

Więc wspominają, że za komuny to trzeba było cichaczem tu przychodzić, w tajemnicy, bo przecież wszyscy się znali, cały zakład pracy w tych wagonach mieszkał. Na to ta Emerytka numer 2 mówi:

- Nie mam śmiałości, ale może byśmy się tak przedstawili...

- Michał jestem.

- Zdzisław...

- Wiesław... - Cmok - cmok.

- Michał. - Cmok. - Zdzisiu. - Cmok. - Bardzo mi miło. Zdzisiu. - Cmok. - Wiesio. -Cmok...

- Wieśka można mówić na mnie...

- Zdzisia! Zdzisława Sośnicka... - Cmok, cmok.

- Michalina... - cmok...

- O! Wisłocka!

- Więc raz ja idę, panie Michałku, idę tu, już majtki se ściągam, już na wydmy za co ładniejszymi chłopakami się oglądam, nagle patrzę: idzie ta zołza, sekretarka z zakładu mojego „Renoma”, „Tęcza” albo i „Jutrzenka” może. Aż tu z tych Międzyzdrojów ją przyniosło, tyle że bliżej tych zielonych schodów, to znaczy - na plażę nudystów, ale heterycką. I sama się ogląda, czy jej nikt nie widzi.

Tak, tu panują starsze panie, roztaczające wokół swoje emerytowane ciepełko, takie, co to zupkę w słoiku zabiorą i o chorobach pogadają.

- Więc się tam rozłożyła ta zołza, a ja tu aż dotarłam, górą, żeby mnie nie widziała, jako że to się wtenczas szło jeszcze dalej, dalej, ta plaża co roku się przybliża. Ocho - wtedy to się daleko szło...

- Daleko się szło wtedy - wtóruje jej druga.

- W którym to było? W sześćdziesiątym dziewiątym? Że aż przy samym prawie Zatorze ta plaża była.

- Tylko, że za komuny to było jakoś inaczej tu. Inny klimat. To właściwie była po prostu pikieta na wydmach. I tacy ludzie, nie tak uśmiechnięci, jak teraz, tylko tacy z minami spiskowców, jakby już samo przebywanie tutaj groziło kryminałem. Tak, tu było „miejsce utajenia”...

- A teraz jest „miejsce ujawnienia”.





Ciotowski Berg



- Jak my sobie dajemy radę? Ano jest trudno. Raz - samotnym się jest całe życie, dwa - biedniutko, na uboczu, na emeryturze, poza głównym nurtem rzeczywistości. A i jak kto młodszy, to też jakby poza. Podwójny margines, bo raz, że człowiek biedny, a dwa, że ciota. Więc trzeba sobie swój mały świat wytworzyć. Tak. Najpierw przez pół życia człowiek się rzuca, żeby sobie kogoś znaleźć na stałe, ale o to trudno i to jeszcze w tych czasach. A też żeby być ważnym, być kimś. Potem przywyka się do samotności, nieważności i zaczyna się zabawa. Ot, cały rok możesz się cieszyć (po cichu, w pracy, pod stołem, pod kołdrą), że tu sobie na całe lato przyjedziesz gzić się i smarować w gorącu, podglądać... Balsam do ciała z filtrami z poprzedniego roku ma się gdzieś jak skarb schowany, i gdy już bardzo smutno się robi, to wyciąga się, otwiera, wącha i się kojarzy z bzykaniem... Owadów! Z upałem i wydmami. Ale to tylko rzadko można ten balsam wąchać, bo kojarzenie wywietrzeje... W prywatność się ucieka, tam przytulnie, jak w grajdole, a wszyscy myślą, że to dno. Ale na dnie tak nie wieje...

- Albo te piosenkarki, które naprawdę czują się kobietami, ale właśnie nie transwestytami, tylko tak po kobiecemu się czują... - I tu ta druga emerytka bukiecik niebieskich kwiatków mi daje, co go na wydmach cały dzień zbierała. Takie drobne, może niezapominajki. Już ona dobrze wie, o co chodzi! Z ręcznika mi zrobiła sukienkę i w cycuszki ten bukiecik włożyła...

- To te ciotki tak same się ze sobą bawią, tak idą na kompromis, żeby się tak ubrać, żeby nikt się nie czepiał, że przebrana za kobietę, a jednak, żeby być tak ubranym, żeby od biedy kobieta też tak mogła wyjść na ulicę. A pod kurteczką podkoszulkę na ten przykład nałoży z głębokim wycięciem i medalik w fałdzie piersi zawiesi, i już ma dekolt! A na ręce bransoletkę, a jak kto zapyta, to przecież faceci dziś też chodzą w bransoletkach. A na usta pomadkę, ale ochronną, co to w aptece... Ale rzucili leciutko koloryzujące te pomadki, to już nie nasza wina! I już można się zabawiać. Chyłkiem, gdy nikt nie patrzy, w toalecie sobie to wszystko poprawiać, podmalować... Paznokcie tak niby za długie, ale jeszcze da się zaakceptować...

- Czyli Berg, ciotowski Berg!

- Co? - widzę, że się śmieją, już one tam może Kosmosu nie czytały, ale swoje wiedzą, czują przez skórę.





św. Rolka z Uniwersyteckiej



- Fajnie masz, na studiach doktoranckich jesteś, fajnie masz, aha... Rolka w czytelni uczy się katechizmu. Od lat. Chce zdawać na Papieski Fakultet, na Ostrowie Tumskim. Po raz pierwszy zobaczyłem ją w lokalnym ciociobarze, już w wersji dyskotekowej. Długie włosy, ale łysa z przodu, oczy w górę, nawiedzona, natchniona, ale w głębi tych oczu czai się jakaś przesada. Naraz runęła wieść: Rolka zwariowała! Zwariowała i była zamknięta na Kraszewskiego, na Zegadłowicza. W tych wielkich klasztorach z czerwonej cegły, za wysokimi do nieba murami.

Po pięciu latach, w Scenie, w kiblu stoi Rolka przed lustrem, szmatę jakąś na głowę nałożyła i sama do siebie gada:

- Śliczna jesteś, kocham cię, śliczna jesteś, kocham cię, cmok, cmok! - za chwilę na sali:

- Już wszystko w porządku, muszę tylko odebrać z ośrodka zdrowia psychicznego moje te wszystkie rzeczy, moje te wszystkie pluszowe sprawy - Rolka zaciąga się nerwowo, ach nerwowo! Papierosem i łyka piwa. I oczy w górę wznosi w perturbacji wiecznej, odrobinę zbyt przerażona, bo to wieczne przeprowadzki, a jeszcze trzeba przecież zabrać te wszystkie pluszowe sprawy z izolatki. Te wszystkie moje misie i maskotki wyliniałe, żeby mi nie wywalili, a nie pozwolono mi tego wszystkiego zabrać. Więc oczy w górę podnosi, troszeczkę zbyt tym przerażona (gdzieś tam na dnie oka), dym, piwo, wreszcie spuszczanie powiek, paznokcie. Ja nigdzie nie chodzę, się nie pokazuję, ja jestem persona non grata... Aha!

- Ty fajnie masz, ja tu czytam - po dwóch latach widzę Rolkę codziennie w czytelni. Przykleja się na przerwie, podczas wietrzenia lectorium. Cała już jest w załatwianiu studiów, ale oczy podnosi (bo ileż z tą biurokracją perturbacji) i włosy coraz dłuższe, siwe już. Siwe. Nawiedzone. Ale w szpiczastą kitkę na szczycie głowy zebrane, jak u małej dziewczynki. Gdy ją już przyjmą na ten Fakultet, świętą ją obwołają, jak nic! A ona na pikiecie była pierwsza! I w saunie i jeszcze się mnie dziś pytała:

- Byłaś w tej to saunie na Zelwerowicza? I co? - i tu śmieje się, pragnie pikantnych szczegółów. Ale zaraz poważnieje przerażona:

- Muszę do mojego katechizmu, do moich książeczek do nabożeństwa, obrazeczków z owieczkami, do czytelni wracam, baj, baj. - Nic, jak ją świętą obwołają w tych fakultetach, a to będzie św. Rolka z pikiety, przedstawiana na malowidłach z misiaczkiem w ręku i oczyma w górę, patronka od perturbacji, kłopotów i przeprowadzek.





SMS od Paula



Drogi Wicehrabio! Powóz zajechał, Twoja Margrabina juz w letnim pałacu przybędzie kareta po południu do kuracji wodno jodowej, jak tam la intrigue pamiętaj o kapeluszu





Umalowany Szwed



Na siłowni podchodzi do mnie pani, którą nazywamy „Pani Kot”. Szczupła blondynka ubrana w obcisły czarny kombinezon, jakby uprawiała łyżwiarstwo figurowe. Tylko ogon jej dodać. Zaczaja się zwinnie jak kot, czeka, aż będę ćwiczył w małym pokoiku z wagą, lustrami i materacami, opiera się o ścianę i zaczyna naprowadzać rozmowę na sprawy makijażu. A że tak się spociłem, a że się świecę...

- Ale pudru pan nie używa? Bo wie pan, panie Michale, powiem panu w sekrecie... Pan taki światowy jest, ciągle a to do Berlina, a to Zurych, a to Budapeszt... Pan powinien takie rzeczy wiedzieć... Że na Zachodzie, to się faceci malują. Nie tak, żeby było widać, ale efekt jest. A mu tego nie udowodnisz. Ja teraz wynajmuję takiemu Szwedowi pokój, tu pracuje w jakiejś firmie, jest szefem.

- Ale że wynajmuje - przeglądam się w lustrze nad umywalką, faktycznie świecę się, jak psu jaja na wiosnę...

- Może coś, może się jeszcze nie dorobił, może mu nie zależy, albo nie mogą się tu budować? Taki, cichy taki, w ogóle jakby go nie było. I naraz znajduję w łazience siateczkę z Sephory, a w środku tak: kupił sobie puder, tusz do rzęs, krem od Krystiana Diora, krem pod oczy i co tam jeszcze? Krem pod oczy, tusz... Aha - i jeszcze taki pędzel sobie kupił do policzków z włosia... tam było napisane... z włosia chińskiej kozy, czy jakoś tak. Wcale niewiele. I rachunek jest: cztery tysiące złotych!

- Proszę panią, jak oni zarabiają po piętnaście tysięcy euro w tych szwedzkich firmach. A Michael Jackson wyznał w jakimś wywiadzie, że wydaje miesięcznie cztery tysiące na makijaż, ale to dolarów!

- I nic mu nie pomoże. No i teraz ja się przyczaiłam w kuchni i patrzę, jak będzie wygadał ten Szwed, gdy wyjdzie sobie jajko gotować. No i rzeczywiście: równa taka twarz, złocista, ale nie widać, że umalowane. Wygląda po prostu bardzo tak ładnie, ale się myśli, że to taki ładny człowiek. Opalony, wyraźne rysy. No. Aż mnie zazdrość wzięła...

- A przyjaciel jakiś nie odwiedza tego Szweda?

- Ma się rozumieć - i w śmiech.





Strażnicy wydm



- Raz ja patrzę: uciekają wszystkie piosenkarki z wydm, z górki na pazurki na plażę, gołe, z majtkami w ręku, po dwie, do wody aż się chowają. Cała kolonia z Poznania, co się tam na końcu plaży rozłożyła, młodzi, piwo piją, też zbiegają. Jakby psy kto puścił w te krzaki wszystkie. Jakby od tego gorąca las sosnowy, w który wydmy przechodzą, się zapalił. A to strażnicy - pogranicznicy. W pełnym rynsztunku. Już nam w głowie uciekanie do Szwecji wpław! My już przecież unijne jesteśmy...

I z mordą:

- Nie widzicie, że są tabliczki, wszystko jest zakazane, drugie tabliczki, że grozi kleszczem, trzecie - nie niszczyć, bo każda roślina na wydmach ludzką ręką zasadzona? I dziesiąte tabliczki, że tereny wojskowe, może i zaminowane! I mandacik. Myśmy akurat ze sobą tam... Pod drzewkiem... Jak nie uciekniemy, ale obok taka jakaś stara się patrzyła, nas zza krzaków podglądała i tak była tym zaabsorbowana, że nie zauważyła i wpadła w ich ręce. Ma za swoje, że nas podglądała... Oni:

- Dowód osobisty i paszport.

Ona:

- Nie widzą panowie, że tu jestem, jak mnie pan Bóg stworzył?





Blondynek od niechcenia



Emerytkę jedną posłałem do Międzyzdrojów po papierosy, gazety i wodę mineralną, druga sama sobie poszła na obiad do Lubiewa, do zakładu pracy Społem (specjalnie dla niej rezerwat prowadzą w lesie), a ja do blondynka! Otóż i stoi za krzakiem, wabi mnie, goły jak w raju, same Adamy, a wszyscy choćby nie wiem, ile zgrzeszyli, i tak tego się nie zawstydzą, nadzy się nie poczują, bo gdzie nagość, gdy legalnie wszyscy nadzy? Tu wszystko jest jawne, w pełnym słońcu. Nie ma zakazu - nie ma grzechu. Stoi. I nie podchodzi, mimo że ostentacyjnie zrobiłem mu miejsce na kocu, papierosy, filtry uprzątnąłem, i już tak uklepuję mu ten koc, uklepuję... W końcu podszedł, stanął o pół metra i... gada. Gada, a ręką sam sobie dobrze robi. Ale tak jakoś od niechcenia. Jakby we włosach grzebał, psa głaskał. A młody, ładny, z żółtą grzywą, ale jakby zakurzony i niby to młody, a starszy, niby ładny, a taki jakiś poobtłukiwany (jakieś sińce na nogach, blizna po wyrostku). Po chwili się wyjaśnia: biedny.

Jest biedny, tak się zaczyna jego historia. Jak się nazywa - nie mówi, ale ma córkę (!) Oliwię (ładne imię). Teraz zabrali mu rentę, z jakiegoś tam powodu, nie bardzo rozumiem, z jakiego. Lada dzień odetną mu gaz. Ci anonimowi „oni” wciąż mu coś zabierają, odcinają, czają się wszędzie. Mieszka gdzieś pod Szczecinem i dziś czy wczoraj kumpel z Międzyzdrojów powiedział mu przez telefon, że da mu sto złotych, ale musi po nie przyjechać. Więc on przyjechał autostopem. Oliwię dał do sąsiadki. Drogę, którą pociągiem robi się w dwie godziny, on przemierzał od piątej rano do dwunastej w południe, z jednej wiochy do drugiej i znowu dwie godziny czekania w kurzu i upale. I nic, kolega go oszukał. I blondynek stracił na tą wycieczkę ostatnie grosze. Teraz ci „oni” odetną mu gaz i gospodyni go wyrzuci („go wyrzucą”), i znowu będzie z małą bezdomny, co się już raz zdarzyło. Nawet chodził dziś od domu do domu w Międzyzdrojach i żebrał o jeden złoty, ale oczywiście nikt mu nic nie dał, bo tam takich, co żebrzą mnóstwo, a co grajków ulicznych, portreciarzy, mimów... Czy nie próbował Oliwi dać do jakiegoś zakładu? Próbował, ale nie chce tego, chowa to na koniec. A co z matką? Ona nie chce słyszeć o dziecku. To opowiadał cały czas sam się ze sobą zabawiając, ale jakże od niechcenia! Zupełnie mimowolnie, nie zwracając na to uwagi. To ja mówię:

- Tu się dobrze sprzedać!

- Nie, to musi być z miłością...

Niestety, jeśli ta jego miłość tak ma wyglądać, że on sam ze sobą, od niechcenia i bez przekonania, to ja go nie kocham, Margrabino! Na koniec podziękował za wysłuchanie i poprosił o datek. A ja mu nic nie mogłem dać, bo - starym pikietowym sposobem - nie zabieram ze sobą na plażę forsy, żeby mi nie ukradli, jak będę na wydmach (klucz mam na szyi), no i jak by mi nie miał kto popilnować koca, to jak bym poszedł się kąpać? Ja zawsze na Wielką Orkiestrę Świątecznej Pomocy daję, ale dziś nie mam! Wobec tego jeszcze raz podziękował za wysłuchanie i poszedł znowu na wydmy. Za chwilę zobaczyłem go ponownie, jak stał na ich „szczycie” pomiędzy krzakami i sam się zadowalał, ale jakże od niechcenia, jakby psa głaskał! Jednocześnie się rozglądał, czy „onych” nigdzie nie widać.





Kaja 98



Cześć, kurwy! Mam na wymianę treski, warkoczyki, robię też warkoczyki, dredy, niechirurgiczne leczenie łysienia, kosmetyki dla kobiet o nieco... no, dla trans, tipsy, depilacja ciała, piersing, tatu, zastrzyki kolagenowe w usta, makijaż gotycki, pytajcie o Kaję, tanio szybko i bezpiecznie, przybywajcie!





Błąd numer osiemnaście



Niech się dzieje, co chce, pójdę plażą przejść się w stronę Międzyzdrojów, może co jeszcze podłapię, bo ten blondynek na nic ci się, wicehrabio, myślę, nie zdał... No i jest! Jest! Jest! Jest! Fajny! Ale fajny! Kurwa, na sportowo ubrany, oj, tak... Włącz, markizo, całą swą sztukę uwodzenia teraz, bo obejrzał się za tobą... Pierwsza zasada w takich przypadkach: za żadne skarby nie dać po sobie poznać, że misiek się podoba! Troszkę zwolnić i tyle. Nie odwracać się, nie gapić! Niech zdobywa. Bo jak się człowiek rzuci mu na szyję, to on pomyśli, że to jakieś stare czuczło, które już bierze wszystko, jak leci, nie przyjrzawszy się nawet. Więc ja główkę wysoko, zwalniam, nie oglądam się, idę. Dupą staram się nie kręcić, wyprostowuję się maksymalnie, profilem odpowiednim (lewy lepszy) do niego się odwracam, brzuch wciągnięty, coś z piasku podniosę, dalej rzucę, puszkę kopnę po męsku. Wyprzedził mnie, ogląda się. Trzydzieści lat, kątem oka widzę... Wysportowany. To ja se cygarety cienkie wyciągam zza kąpielówek, bo tylko w grajdole na golasa jestem, i ostentacyjnie siadam w wydmie. I teraz - zgodnie ze wszystkimi znanymi mi regułami gry - on powinien usiąść też, kilka metrów dalej i się pogapiać raz po raz. A co bardziej zboczeni, to walą od razu. Palę, a ręce aż mi drżą na myśl o zdobyczy tak łatwej, tak miłej sercu memu... No i wtedy Fajny popełnia błąd numer osiemnaście! A niech go kurwa jasna weźmie! Siada, owszem, ale za daleko, i w takim grajdole, że cały się w nim zapada i nie widać go, nie może pogapiać się! Słowem, wiem, że jest blisko, ale co dalej? Sam tam już na dole pewnie sto razy odkrył, że błąd osiemnastkę popełnił, no ale nie wypada mu teraz wstać, pretekstu nie ma. A fajny! Dżinsy w ręku niósł, pewnie je sobie teraz pod goły tyłek podłożył i siedzi na nich tą owłosioną, rudą dupą. Coś tam sobie pewnie i gmyra, ale już nici, bo zasłonięty całkowicie. A mi też nie wypada, bo to przecież podryw podrywem, ale udajemy, że się nie znamy, że to wszystko przypadki, stąd to takie emocjonujące. Mi więc nie wypada wstać, dupy zabrać i przybliżyć się. Widzę, dym z jego grajdołu leci. Czyżby znaki jakie mi dymne dawał? Ach, chciałbym dymem umieć wypisać w powietrzu słowa miłości, ale mój papieros dawno zgaszony (i kip do pudełka - ja nie śmiecę!). Po piętnastu minutach już mi wszystko jedno, wypada, nie wypada - idę tam w końcu górą, od wydm, patrzę - pusto! Znikł! Miejsce tylko wysiedziane w piasku. Ale jak? Gdyby wstał i poszedł plażą, to bym przecież widział! Do góry musiał pójść, w wydmy. Dobre pół godziny przeszukiwałem teren, nic, jak kamień w wodę! Fatamorgana...





Cyganka



Nagle patrzę - kosz. Ale co, a raczej kto w koszu siedzi! Cyganka. Nogę se na nogę założyła i gazetę czyta.

O niej już mi Paula opowiadała, że ma niezawodny sposób na heteryków. Już ona by sobie z moim Fajnym inaczej poradziła!

- No wiesz, taka ohydna, taka, dywanami handlowała, jeździła po Polsce, włosy jej się zaczynały zaraz nad oczami... Brzydka. I zawsze tak: nie pieprzyła się, tylko podchodziła do ciebie na ulicy, na pikiecie, tak strasznie poważnie i mówiła:

- Proszę pana, dzień dobry, nazywam się tak a tak, bardzo mi miło, jestem homoseksualistą i ja panu chciałem coś zaproponować, nie będzie pan żałował, naprawdę, będzie pan zadowolony, proszę mi pozwolić wyłożyć, o co chodzi. - Tu siadała z tobą na ławce i dalej w te słowa (a już luj myślał, że z torebki wyjmie jakieś produkty, co je chce wcisnąć).

- Proszę pana, ja pana zonanizuję, będzie pan zadowolony, wszystko panu zrobię, za darmo, tu, teraz, o - za tym murkiem, proszę się zastanowić, ponieważ ja mówię poważnie... - I ani razu się przy tym nie uśmiechnęła! Była tak poważna, jakby komuś wciskała właśnie najnowszy fundusz emerytalny czy polisę ubezpieczeniową. I oni się zgadzali.

Dobrze. Minęło czasu mało wiele i teraz spotykam Cygankę tu, w Lubiewie, w koszu. Gazetę precz odrzuciła i wita się wylewnie, a jaką miała przygodę ostatnio w Ostrowcu - w rodzaju męskim opowiada. A poważna, jak zawsze, brwi ściąga:

- Jechałem - mówi - w interesach do Ostrowca. Po tajwańskie dywany na handel. W Ostrowcu wsiadam w taksówkę, facet taki przystojny (coś tam na żonę się skarży, na dzieci), więc gdy tylko trochę już ujechaliśmy, mówię do niego tak - tu Cyganka poważnieje jeszcze bardziej, ręce składa jak do modlitwy, lekko się ukłoniła i mówi:

- Niech pan posłucha, ponieważ mam panu coś do zaproponowania. Otóż ja panu zapłacę podwójnie za ten kurs, dwa razy taką sumę, jak wybije licznik i jeszcze coś niecoś dołożę, ale proszę się zgodzić na to, o co proszę. Proszę pana, niech mi pan pozwoli zrobić sobie laskę. Nie będzie pan żałował, tu, szybciutko zatrzymamy się w lasku, ja panu w trymiga zrobię dobrze, wszystko, wszyściutko i z połykiem, i jak pan będzie chciał, że żona panu nie zrobi lepiej. Na złość pan żonie zrobi (pamiętała, że na nią narzekał...), rozluźni się pan, zrelaksuje i już. Naprawdę. Będzie pan zadowolony. - Facet zatrzymał taksówkę, rach ciach ciach Cyganka zrobiła co trzeba, zapłaciła podwójnie, i mówi:

- Tak bardzo się cieszę, że tak to wszystko nam zgrabnie poszło, proszę pana, ale ja panu jeszcze coś zaproponuję. Ja tu jestem często w interesach i dlaczego by się nie spotkać jeszcze raz, za miesiąc mają być dywany chińskie, ja wejdę do pana taksówki, znowu panu zapłacę podwójnie i znowu panu zrobię laseczkę - Facet się zgodził.

I tu Cyganka wypuszcza z całej siły dym nosem, ustami:

- Bo - mówi - jestem ja tam za rok, za pół, w tym Ostrowcu, idę na postój taksówek, patrzę - stoją tam wszyscy ci taksiarze przed samochodami, w grupie se gadają i ja od razu do tego mojego taksiarza się kieruję, a on im tam coś szepcze, i wszyscy oni w śmiech! I na mnie się gapią. To co on im tam o mnie naopowiadał? To, że ja mu uczciwie zrobiłem wszystko tak jak chciał i zapłaciłem, to co on im nagadał? I co tu się śmiać, no, ja się pytam, co we mnie jest śmiesznego...

Jeszcze się pyta... I tak siedzi Cyganka w tym koszu, wachluje się gazetą, pot z niej leci, owady ją gryzą, i tak poważnie się tym przejmuje, cała taka poważna, a brzydka, brwi ściąga.





Aktorka i ciuchy



Żeby nie być dłużnym, a i odgonić jej myśli od tego przykrego zdarzenia, swoje zaś od niemiłej Fajnego utraty, ja szybko o Aktorce pewnej jej opowiadam, papierosem częstuję. Otóż jedna znana Aktorka przez całą komunę uczyła się roli na pikiecie w parku. Na ławce. To fani tam do niej przychodzili, o autografy ją prosili, ona dawała, pytały ją cioty, czego się akurat uczy, same też się uczyły i potem się przeginały na górce. Bo na górce była wtenczas taka komunistyczna muszla koncertowa, dla ciot idealny wynalazek. Jak wszystko, co dobre, już znikło, już komuś przeszkadzało, już ludzie z biedy cały podest na opał porąbali. To stawały tam i te jej role z pamięci mówiły, ale szybko im się nudziło i zaczynały śpiewać nasze piosenkarki, kijka, butelkę pustą znalazły i mikrofon miały. A aktorka czasem nawet z nimi. W zimie, jak śnieg spadł, idę raz w nocy, a tam cioty z aktorką na sankach zjeżdżają z górki na pazurki i tylko słyszę takie piski:

- Luuukrecja, aaa, drzewo! Drzewo! Ratunku!

Więc wystawały aktorka i jeszcze taka inna z baletu, na głównej ulicy, pod domem towarowym PDT, czyli obok pikiety Centralnej, na światłach stały i godzinami gadały w rodzaju żeńskim:

- A ja to se taki ciuch dzisiaj kupiłam - i wyciąga na światłach z siaty bluzkę, rozkłada, pokazuje... - tam samochody na nie trąbią, ale nie ma siły na dwie ciotki, gdy ciuchy zaczną oglądać świeżo kupione. A niby to szepczą, ale takim scenicznym, teatralnym szeptem, że słychać je chyba aż na Rynku.

Jak się ta aktorka pokłóciła ze swoim chłopakiem z operetki, to mu wszystkie ciuchy z domu (swojego) wyniosła i porozwieszała na fosie (wzdłuż fosy szła wtedy pikieta), na barierkach oddzielających alejkę od wody. Cały dzień wisiały te rzeczy, jakby się suszyły, majtki, skarpetki:

- Zabieraj swoje norki i won! Wracaj, skąd przyszedłeś, gdzie jest twoje miejsce...

Przyszła Goldzia czyli Piękna Helena, patrzy: cała fosa w ciuchach, bo dużo rzeczy miał ten jej kochanek. Goldzia popatrzyła, potruchtała do Monopolu i mówi cinkciarzom już w drzwiach:

- Cyganie rozbijają tabor na pikiecie! - i zaraz do babci klozetowej i do szatniarki, i do windziarki...

Aktorka miała sobowtóra, który poza tym, że wyglądał jak ona, niczym się w życiu specjalnie nie wyróżniał, była to stara nudna ciotka, pracująca przez całe życie na poczcie, a jedyną jej zaletą była piękna ksywa Rachel. I gdy młodzi aktorzy lub studenci chcieli się podlizać, to ona niejednego młodego miała w łóżku, albo chociaż za nią na ulicy szli i się uśmiechali. Nieraz i o tajnikach kunsztu aktorskiego ta poczciara opowiadała, się wypowiadała, a jakże, a oni słuchali z zamyślonymi minami i ubrani na czarno. A ta Rachel kłamała im tam, zmyślała różne swoje dawne teatralne przygody, choć to nie wiadomo, czy raz może w życiu była w teatrze. A jak ją ten znany amant podrywał, a kto jej kwiaty w koszu przynosił, bo wyobrażenie o tym życiu teatralnym miała rodem z Hollywood raczej, niż z Wrocławia. W końcu jedna inteligentna się na tą poczciarę wkurzyła, że ona tak kupony od koniunktury owej aktorki odcina przez podobieństwo bliźniacze, a bez jej w tym nijakiej zasługi. Więc wysłała jej w anonimowym liście następującą wypowiedź Żyda z Wesela o Racheli:

„Mówi, że ją muzyka bierze,

za maż jej nie biorę jeszcze;

może ją przy poczcie umieszczę.”





Kino „Studio”



Wróciły Najpierw jedna - z obiadu. Ale widząc, że jestem sam na kocu, już nie śmiała do mnie podejść (bo jedynym uzasadnieniem jej obecności była ta druga, stowarzyszająca się z nią wiekiem); poszła trochę dalej, rozsiadła się na ręczniku, nałożyła listek na nos, zsunęła se podkoszulkę z piersi i się opala, zaglądając raz po raz, czy jej nie podglądam. Stwierdziła, że niestety, jest podglądaną, więc też listki sobie na sutkach przynajmniej położyła.

Zaraz patrzę, już druga wraca z mnóstwem różnych zakupów, widać do późnego wieczora zamierza tu dzisiaj siedzieć. Rzucam się na nią, bo dawno już skończyły mi się papierosy, a tak na plaży w grajdole strasznie chce się palić, szczególnie do piwa.

Ona mnie częstuje jakimiś swoimi śmierdziuchami, ale kupiła też dla mnie Rl. Częstuje mnie też wiadomością, że chyba w Międzyzdrojach widziała w Parku Zdrojowym Oleśnicką, co oby było prawdą, bo Oleśnicka jest jakby ogólnopolską dyrektorką do spraw ciotostwa. Na razie jednak patrzę, a moja Emerytka nr 1 naznosiła różnych książek natury romansowej, a nawet - ludzie dziecinnieją na starość - takie żółte nadmuchiwane naramiączka do pływania! Zaraz to sobie nadmuchała (a jakie przy tym dęciu strzelała miny!), nałożyła na swoje chude ręce i poszła się kąpać, poprosiwszy wcześniej bardzo uprzejmie, żeby jej popilnować wszystkich tych klamotów w siatkach tekstylnych w kwiaty, jakie noszą na zakupy starsze panie. Ona musi w domu kwiaty hodować. Geranium i pelargonię, i bardzo stare, bardzo rozłożyste aloesy.

Najpierw czytałem jej harlequina... Więc ona siedzi po sezonie na tarasie, w wielkim kapeluszu i patrzy na jesienne liście, ale oczywiście od razu poznaje lekarza (bo to jest seria „medic”) i zaraz zaczynają się pieprzyć (bo to także seria „hot”), wszystko dobrze się kończy, bo on ma fermę psów, jest oczywiście bogaty itd. Egzemplarz zaczytany, z pieczątką wypożyczalni jakiejś tam „Radości IV” z Funduszu Wczasów Pracowniczych. Kartki całe w różnych kropkach, kreskach i plamkach, jak w plamach wątrobowych, jak dłonie staruszek, które je przewracają. Pomyślałem nie bez ironii, że dopiero w tak ostrym słońcu metafora ciała - tekstu zdaje się zupełnie dosłownym stwierdzeniem faktu: tak, te kartki to najzwyklejsze ciało (emerytki), pożółkłe i stare, tyle razy macane i lizane wzrokiem. To ciało przepełnione wymyślnymi marzeniami o romansach, balach, przystojniakach na tarasie po sezonie. I że ta literatura jest prawdziwa, bo opowiada prawdę o ich marzeniach.

Wstałem z koca, przeciągnąłem się, spojrzałem na wydmy. Grubas jeden stał i lornetką penetrował plażę. Z daleka dochodziły śpiewy grupy z Poznania, ze Scorpio. Emerytka nr 2 znowu zbierała niezapominajki na wydmach, albo tylko tak udawała i pod tym pretekstem za kimś się skradała. Tymczasem wróciła z wody Emerytka nr 1, prychając i piszcząc. Woda ciepła, piaseczek, muszę iść, „przekąpać się”, ona mi popilnuje. Morze spokojne jak jezioro. Gdy odmawiam, pyta mnie, jakie są najdawniejsze czasy (gejowskie), które ja bym pamiętał. To mówię: lata osiemdziesiąte i kino „Studio”.

Gdzie raz na tydzień były spotkania lokalnego oddziału grupy „Lambda”. Ciotki w sweterkach, apaszkach paliły papierosy, siedziały w kinowym barze, takim z telewizorem i kwiatami na oknach, piły herbatę w szklankach, obgadywały się, plotkowały, albo słuchały przemówień przewodniczącego i próbowały być „polityczne” i „walczyć”. Czasem puszczano filmy, np. Moja piękna pralnia. Raz na miesiąc była dyskoteka, ale krew się lała! Bo to kino było na Popowicach, w najbardziej zaskinionej dzielnicy i ci skini stali pod kinem, jak psy, rzucali w szyby kamieniami, trafiali. Gdy ktoś chciał wyjść, to musiał z obstawą milicji obywatelskiej, bo ciągle się dostawało nożem, kamieniem, nieraz i w stanie ciężkim odwożono kogoś do szpitala. Krew, to pamiętam, krew na twarzy ludzi, którzy przyszli się bawić, pamiętam też tych skinów zakrwawionych, ale dalej wyrywających się milicji, kopiących w powietrze.

Ale oto przerywam moją opowieść, bo patrzymy: idzie tu do nas ktoś. To Emerytki zaraz po sobie poszeptały, że to jest jedna Aptekarka z Bydgoszczy, ciota bardzo bogata, a o siebie, swoje zdrowie dbała. Nosi specjalnie ze sobą wodę w butelce, żeby chuja najpierw miśkowi obmyć. Zawsze ma kondomy i żel poślizgowy. Je witaminy i w ogóle minerały. Rozpuszczona od tych pieniędzy jak ciotowski bicz.





Się człowiek nie naje...



- Nie można lizać...

- Lizać nie można? - nie wierzymy.

- Lizać nie można - Aptekarka pokazuje nam w ulotce, jak byk stoi, że nie można, bo ta kropla, co się zbiera...

- Znaczy się - płyn przedejakulacyjny...

- To w niej też jest AIDS.

- Znaczy się HIV.

- No więc przecież mówię.

Siedzimy sobie na kocu i studiujemy. Aptekarka wyciąga z torby filtry Vichy i smaruje każdego pieprzyka z osobna. A znamiona dodatkowo sześćdziesiątką, też Vichy.

- O rany, dziewczyny, rozcierać na sobie spermy też nie można!

- Ani dotykać chujem do twarzy, jeśli się cztery godziny wcześniej goliło, bo mikrourazy...

- Ani smarować dupy kremem Nivea, bo na kondomie od tego kremu też - mikrourazy...

- Ani zębów myć przed robieniem lachy! Bo znowu mikroranki...

- No, to już w ogóle nie można robić lachy. Bo dotkniesz do zęba - AIDS, dotkniesz do zadrapania po goleniu - też, dotkniesz się do tej całej kropli, mogiła. Jak nic, nic już nie można robić. - Aptekarka teraz wyciąga z torby wodę termalną z Vichy i rozpyla sobie krople na bladej skórze. Mówi:

- Chłodzę, a mikroelementy dodatkowo łagodzą podrażnienia słoneczne.

- Słuchajcie, dziewczyny, tu jest napisane, że nie można nawet ręki wkładać.

- RĘKI? - podrywamy się wszystkie na raz i nuż wyrywać Aptekarce ulotkę.

- Całować się nie można, bo kiła ust... To są te, no... błony śluzowe. Nie mogą się zetknąć błony śluzowe, czyli na przykład już usta z niczym nie mogą się zetknąć, to znaczy: z niczym fajnym... Bo we wszystkich takich miejscach, co byś miśka lizała, to u niego błona.

- No to nic już nie można.

- A chciałoby się wszystko - zaczyna bardzo cicho Emerytka 2. Wciskać język w szyję, w węzły chłonne, chłonąć to...

- I dupę lizać i spermę pić!

- I wszystko, wszystko, wszystko lizać, lizać do woli, do śmierci! - ożywia się Emerytka 1 - i włosy rwać, wypluwać, jaja zryć...

- No, a czy ty wiesz chociaż, jak wygląda prącie, napletek pod mikroskopem? Ile tam jest bakterii? A odbyt? Czy ty wiesz, co to jest wirusowe zapalenie wątroby typu... - ale wszystkie zagłuszamy Aptekarkę.

Ją już tam wyjałowili, już jest aseptyczna, zmedykalizowana. Już dla tych wszystkich lekarek, aptekarek nie ma tabu, jest tylko pocieranie, już ona z tego tabu tam cała wyprana.

Mam ja z tymi lekarkami! Całe życie po szpitalach, po przychodniach z powodu tego seksu nieszczęsnego. Co się napokazywałem! Jak mnie lekara zawsze pyta, czy były „zachowania ryzykowne”, to ja, że tak, to ona, że kiedy wystąpiło ostatnie zachowanie, to ja, że ostatnie zachowanie wystąpiło jakoś tak wczoraj, daję głowę, że to kalka z angielskiego te „ryzykowne zachowania”... A co to tych próbek, tych krwi, tych wszystkich szklanych szybek przykładanych do... ech! Ale że z tabu wyprane są i dodatkowo wyprasowane...

To my jej na to:

- Odbyt i napletek może wygląda pod mikroskopem, ale dupa i chuj! Dupa i chuj to jest to!

- A tak w ogóle, to tu jest napisane, że to rozcieranie spermy po całym ciele to się nazywa „rosyjski masaż”, wiedziałyście?

- A jebanie między cycki to seks hiszpański...

Wszystkie się śmieją. Ci Hiszpanie!

Nagle któraś wstaje, mówi:

- Ale ocierać chujem o chuja to już mi nikt nie powie, że nie można.

- Ale się nie mogą dotknąć dziurkami, bo to jest goła błona śluzowa.

- A ja cała goła - i znowu w śmiech.

- A jak u niego mało w spodniach? To może można... - Pocieszają się Emerytki.

- Głupia jesteś, albo to jakaś różnica, czy mało w spodniach?

- No, wielka... - I w śmiech!

- No, nie rozumiem. Jak chłopak czysty, ładny, to przecież na pewno nie ma AIDS! - tak, Emerytki są pod tym względem niereformowalne! Tyle razy słyszałem: Chłopak zadbany, a ty mi tu o AIDS...

- Więc wyobraź sobie, że tego nie widać!

Chwila ciszy. Czytają tą ulotkę, śmieją się z obrazków.

- Ach, ale bo to chciałoby się tak raz wreszcie nażreć tym facetem do woli.

- Tym się kochana nie najesz - odpowiada Aptekarka filozoficznie. - Tego nie ubywa. Przecież go nie pożresz. (My: „Zdarzały się takie przypadki”). Dotykasz językiem i natykasz się na powierzchnię. Ślizgasz się po niej i nie przenikasz. Jakbyś po monitorze lizała.

Zgadzają się. Ogólne ożywienie i hermeneutyka ciała. Że jak krajobraz, że nie ubywa, że się nie naje. Że złudzenie. Powierzchnia, płaska sieć, Deleuze i Guattari.

- Optyczne - dodaje Emerytka 2 z głupia frant.

Aptekarka wyciąga z torebki „Forum”, oraz tabletki przyspieszające opalanie, które popija wodą mineralną z Kudowy.

- A wiecie, że w „Forum” pisano, że ponad czterdzieści procent zarażeń w Stanach Zjednoczonych jest celowe? I w Europie Zachodniej... Że cioty tam tak już się zdegenerowały, że same chcą się zarazić? Piszą w internecie takie ogłoszenia, że „pomóż mi wyjść na plus” (to znaczy - na seropozytywność), że taki to a taki szczep HIV już mam, inny mam, a tego mi brakuje...

Nie wierzymy. Ona pokazuje. Artykuł. Że chcą.

- Ba, ale dlaczego chcą?

- A dlaczego ten jeden Niemiec zjadł drugiego Niemca? Normalnie, jak policja weszła do domu w Hamburgu, to jeszcze resztę miał w zamrażarce. A co najciekawsze, na wideo miał nagrane, że ten się zgadza. No na to, że się zgadza być zjedzonym!

Emerytki twardo stąpają po ziemi:

- Nie, to jest wszystko nienormalne, ja tego nie przyjmuję do wiadomości, ja jestem stara baba, ja chcę być zdrowa i żyć długo, a jem... konfitury, co je na zimę robię, a nie żadnego Niemca.

Stoimy, milczymy. Trala - la - la. Nagle któraś:

- Słuchajcie, może ten Niemiec chciał się właśnie nażreć?!

- Że co?

- No to, co mówiłyście, że facetem to się człowiek nie naje, bo to nie ubywa, bo to powierzchnia, skóra... Że może właśnie chciał się z nim tak całkiem połączyć?

Zgadzają się. Ale że to nie to. Tak zabić, pokroić i zjeść. To jakby kotlet. To już restauracja.

Aptekarka się krzywi:

- Okropne jesteście.

Ona jest jednak dziewczyna z dobrego domu, wyjałowiona i czysta. Nawet w okularach przeciwsłonecznych ma filtry, bo rak oka. Jest blada, chuda, ruda. Angielska zmokła kura. Bardzo ją lubię.

Więc ta Aptekara właściwie seksu już nie uprawia, choć bardzo by chciała, ale naczytała się tych ulotek. Za to popadła w uzależnienie od internetowych pogaduszek. Namawia mnie, abym sobie kupił kamerę, bo teraz wszystkie intercioty świntuszą na pełnej wizji i w kolorze, zarażają się wirtualnie wirtualnymi wirusami. Dziękuję bardzo za radę i zamykam oczy. Śpik bierze...

…

- Nie wiem jak wy, ale ja to chuja już jak żyję do ust nie wezmę...

- No, no, zobaczymy do wieczora...

…

- Bardzo, bardzo rozjaśnia, nawilża...

…

- Mieszkania szukała, takiego, owego, ja mówię: a czego kurwie trzeba, byle na ten łeb nie ciekło...

…

...taka mewa, taka mewa, to by się cała rodzina najadła...





Dianka



miała sznyty na rękach, pochodziła z Bratysławy:

- To godzina drogi do Wiedniczka!

Nazywała się Milan. Prześliczny, szesnastoletni blondyn z błękitnymi oczami, długimi rzęsami i w ogóle - paź z kreskówki dla grzecznych dzieci. Ale w środku, w tym paziu, kryła się stara, tłusta baba. Dosyć opieszała. Dojeżdżała zarabiać w metrze, na stacji Karlsplatz - Oper. Tam była oszklona kawiarnia, zwana przez nas „akwarium”, z której było widać kible. Wokół krążyło mnóstwo młodziutkich Polaków, Czechów, Rumunów, Rosjan, no i oczywiście starych Austriaków. Jacy piękni niektórzy, a inni znowu jak potwornie brzydcy! Średnich w ogóle tam nie było...

Dianka nigdy nie zapomni tego smrodu dezynfekcji o zapachu cytrynowym, jaki tam wszędzie panował i mieszał się w toalecie z odorem gówna! Nie lubiła stać przy pisuarach i czekać na klientów, więc zwykle tylko piwo piła w tej oszklonej podziemnej kawiarni i szklącym się okiem spoglądała na krążących wokół kibli staruchów. Ja do niej:

- Do roboty, Dianka, arbajten! Choćby te pięćset szylingów - to ona:

- Ja sem żena leniwa...

A jak już raz dupę ruszyła, to też tylko z tym facetem piwo piła i mówiła do mnie na głos, bo i tak nie rozumiał:

- Jużem se sweho byha znalasla...

Dianka nie nadawała się do tego zawodu. Więc szło jej coraz gorzej, miała coraz mniej pieniędzy i nawet już była bezdomna, przez co wyglądała nieświeżo i robiło się błędne koło: nie miała pieniędzy, więc źle wyglądała, ale żeby zarobić, musiałaby wypocząć, wykąpać się, przebrać w czyste łachy.

Była sama jedna, w metrze, a na dodatek obtarły ją buty więc nie mogła już nawet włóczyć się po Wiedniu. Dokuśtykała do Alfi's, do baru dla chłopców takich jak ona (stricherów), siadła w kącie i nic nie piła, nie paliła, nie jadła, tylko obserwowała i nuciła se pod nosem słowackie piosenki rockowe.

To jest jak gra w ruletkę: jednego dnia zarobisz pięćset szylingów, ale żeby zarobić musisz najpierw zainwestować. Bo przecież trzeba tu siedzieć nieraz po wiele godzin, zanim się jakiegoś klienta wyrwie. Przez ten czas wypija się po pięć kaw, fant, piw, czegokolwiek, bo obsługa pilnuje, żeby stricherzy zamawiali przynajmniej jeden napój na godzinę. Więc co się zarobi jednego dnia, to się przez pięć kolejnych tu wyda na siedzenie. Dianka z zazdrością patrzyła, jak ci, którym się powiodło, pożerają przy barze olbrzymie sznycle z frytkami i sałatą, z sadzonym jajkiem pięknie przykrywającym kotleta. Z połówkami wspaniałych cytryn do wyciskania na to mięso, na frytki, na całe to cudowne żarło! Przełykała ślinkę i paliła wyproszonego od kogoś papierosa, który nie smakował na czczo. Myślała o tym, że zaraz ją stąd wywalą, bo już nie może zainwestować w ten biznes żadnych pieniędzy. A nawet, gdyby znalazła kilka szylingów, to wiadomo - raz wyjdzie, a pięć razy wieczór pusty, można wszystko stracić. Ot, Rumuni to już nie mieli nic od dwóch tygodni! I to jacy Rumuni! Boże! Przez wielkie, białe, workowate spodnie pokazują Diance, jakie piękne, wypasione mają kutasy. Napinają na nich wyplamiony materiał. Łamanym niemieckim pomieszanym z rosyjskim proszą, żeby sprawdziła, wyposzczone, dwa tygodnie. Chcą szylinga, papierosa, ale co ona może im dać? Są piękni i męscy, bez tego aptekarstwa w oczach, które mają Austriacy, Szwajcarzy i Niemcy, są hetero. Osiemnastoletni, śniadzi, z czarnymi, zrośniętymi brwiami!

Stary klient, Dieter ze Szczurzycą Güntera Grassa opakowaną w okładkę z gazety pod pachą kursuje po knajpie jak profesor. W wytartej marynarce. Z fajeczką. Ale sam nie wie, czego chce. Raz bierze Diankę do siebie do stolika, zamawia jej alkohol, potem mówi:

- Heute bin ich müde, lass mich aleine... - Potem się umawia na środę, co już Dianka naprawdę nie wie, czy dożyje.

Za barem dziś Wincent: wysoki, miły Austriak, tacy jak Dianka nakręcają mu geszeft. Z szafy grającej lecą przeboje ubiegłego lata, a nawet Edith Piaf. W innej sali młodzi stricherzy grają w automaty. Jedna Murzynka brzydka, brudna, strasznie śmierdzi i Dianka wie, że ona jest bezdomna, że wpadła w wir błędnego koła, że sama tak skończy, jeśli tego wieczoru nie zdarzy się cud. To ten milutki Wincent wskazuje ochroniarzowi, żeby dyskretnie wyprowadził Murzynkę. I nagle wchodzi rozbawiona banda lokalnych playboyów: starych, w kolorowych chustkach na głowach, w łańcuchach, pierścieniach. Hałaśliwi i rozbawieni, prosto z krainy zwanej Miami, z krainy gwiazdek, drinków i czerwonych kabrioletów z muzyką puszczoną na ful. Z krainy fototapety i wyblakłych snów, która leży wcale niedaleko, w głowie każdego playboya. Zamawiają whisky i palą czerwone marlboro - nie dbają o zdrowie. Łysi i monstrualnie grubi, jak to jednak bogactwo wyjaskrawia każdą cechę charakteru - myśli Milan - filozof z blokowiska w Bratysławie. Bo jak ktoś jest żarłokiem i jest biedny, to staje się tylko gruby, ale niech no będzie bogaty (dla Dianki każdy Austriak był bogaczem) to ot, wygląda jak oni, czyli gargantuicznie. Albo jak jakaś ciota jest przegięta i bogata, to od razu może na sobie pozawieszać cały sklep jubilerski, może mieć złoty płaszcz, futra i w ogóle - przebić każdą operetkową diwę. Więc ci playboye drą się na całą knajpę, nieopanowani we wszystkim, ale zupełnie nieprzydatni Diance, dopóki bawią się razem. Bo ona jest już na tyle doświadczona, że patrzy tylko na zawstydzonych samotnych tatuśków wciśniętych w kąt knajpy. Nowy wybuch nieopanowanego rechotu łysych. A prawdziwi „nieopanowani” - młodzi, piękni Rosjanie - siedzą cicho po kątach i liczą w kieszeniach brudnych dżinsów ostatnie drobniaki. Albo inny rodzaj klientów, wyjaskrawionych przez bogactwo: czterdziestoletnie cioty z minami, z grymasami, każda przypomina jakieś zwierzę: łasicę, papugę, sowę... Całe w bransoletach, w tych swoich przeszczepach. To zaraz im, tym buzerantkom, piękni, dwumetrowi chłopcy z krainy blichtru i taniej rozrywki podają lub zdejmują futra, przysuwają popielniczki, zapalają papierosy, ustępują miejsca w drzwiach, żeby tylko ich wzięły. A i krzesło im podają, podsuwają.

Tak więc też im zaraz usługują, a one na nich mrugają, biją ich niezdarnie a pieszczotliwie, albo robią obrażone minki, „brzydki jesteś, z innym dziś pójdę, be”! A mimo, że stare i ohydne, to przecież ani grama nie łysiejące (przeszczep), nie siwiejące (farba), bez zmarszczek, wysokie, odżywione, że tylko po ogólnym zblazowanym wyrazie twarzy można poznać ich właściwy wiek. Bo wszystko już mają wymienione. Ale robią miny tych czeskich aktorek, tych wszystkich starych sąsiadek z trwałą na barana... I one gazele bransoletkę mają i pierścień mają, i papierośnicę, i zapalniczkę, i wszystko w brylantach, w rubinach, na wszystko se już przez te lata uzbierały. A zaraz obok męskie byczki z wielkimi łysymi pałami - to banda taksówkarzy. Piją piwsko, palą jakieś brązowe cygaretki, ryją się na całą knajpę. Pierścienie blaszane z trupimi czaszkami. A jeśli nie łysi, to wiadomo - mają te swoje vokuhile (vorne - kutz, hinten - lang) z tyłu długo (czasem nawet do pasa), z przodu „na jeżyka”, utlenione. I już jeden z nich idzie krokiem starego marynarza do szafy i zamawia całą składankę niemieckiego disco - polo o miłości. Z chórkami. Z szafy płynie ciepły, kobiecy głos. Tak, tylko piwa i sznycla im jeszcze do szczęścia brakuje - myśli Dianka i gryzie paznokcie.

W drugiej sali męscy zarobkiewicze grają w bilard. Do znudzenia, po sześć godzin. Jakby zupełnie nie musieli zarabiać! Ach, oni zamawiają tu kanapki! Te drogie... Przyozdobione i podane do samego stołu bilardowego, a wiadomo - za przyniesienie się płaci. Te kanapki z kiełbaską, z ogóreczkiem, z pomidorkiem... Czasami drzwi do Alfiego są otwarte i wieje. Bo niektórym chłopcom wciąż dzwonią komórki - są prawdziwymi call - boys. W pisemkach gejowskich zamieszczają ogłoszenia ze swoim numerem telefonu i zdjęciem. Odbierają komórkę i idą powoli do drzwi, wychodzą przed bar i długo tam rozmawiają. Tak, tu Eros, tak tu Hiacynt - wszystkie imiona mają zmyślone. Potem dzwonią z automatu do swoich dziewczyn w Pradze, w Moskwie, do narzeczonych:

- Tak, pracuję w tej restauracji, już nie mogę się doczekać, kiedy uzbieram na ślub z tobą, moje ty złotko... Skarpety, co przysłałaś i czysta bielizna doszły, dziękuję...

A czasem wchodzi jakaś chuda, nerwowa i łysa, siada przy barze, zamawia piwo i przez cały wieczór zapala i gasi zapalniczkę. Kiedy się jej zapytać o ogień, jest przez chwilę zupełnie nieobecna. A potem wchodzą polscy luje. Hetero. Z tym czymś ordynarnym w oczach, z agresją. Tu zarabiają, obrzydzenie przytłumiają. I mają dresy z wielkim, czerwonym napisem POLSKA na plecach. Od razu:

- Kurwa, kurwa, normalnie zajebię skurwysyna.

Dianka się ich panicznie boi. Ale jest też jeden miły Polak. Właśnie słychać jak rozmawia z jakimś innym o tym, że wrócił z Francji, z Cannes, że nic nie zarobił, za to zgrał się do nitki i gdyby kolega nie wygrał w automaty, to już nie byłoby jak wrócić i też wpadłby w błędne koło. Tu urywa, bo co to jest błędne koło, nikomu w tej knajpie i okolicach nie trzeba tłumaczyć.

Teraz Dianka podnosi się i wychodzi z baru, z jego ciężkiego powietrza pełnego zapachu papierosów, sznycli, piw, perfum... Idzie do parczku obok, gdzie stoją przytupując z zimna tacy, jak ona - ci, których nie stać już nawet na siedzenie w knajpie. Tam, na ulicy, cała ta sprawa wygląda zupełnie jak za dawnych lat. Stoi się, klienci starzy, grubi i łysi chodzą między zaparkowanymi wzdłuż ulicy autami, czasem ktoś kogoś pobije do krwi, albo przyjadą mendy i wszyscy zapadają się pod ziemię.

I wtedy właśnie nadarzył się ten prawnik, który na najbliższe trzy miesiące zrobił z niej kurę domową. W zamian za zmywanie i seks zaopiekował się obtartą do kości nogą Diany, jej wszystkimi chorobami, których się nabawiła przez pięć dni, gdy była bezdomna. Gdy spała... nie, ona nigdzie nie spała. Bo metro zamknęli takimi kratami spadającymi z sufitu, jak w starych zamkach. Wszystko zamknęli, podnieśli zwodzone mosty, czerwone światło dla Dianki z Bratysławy! Pierwsza noc to już chyba nigdy by się nie skończyła! Milan stał od dwunastej w nocy do rana po prostu na mrozie. I nic się nie działo. Płatki śniegu spadały na tle zapalonej latarni, też mi coś, też mi Wydarzenie... Czasami przejechał piękny, opływowy mercedes, ale Dianka już nie tęskniła za mercedesami, tylko za własnym pokojem w bloku, w Bratysławie, za kolacją zrobioną przez mamę, za herbatą i odrabianiem lekcji. Tylko, że jej paszport... No, słowem - nie było już tego paszportu. Dlaczego Milan wyjechał? Ponieważ zupa była za słona. Dianka przyjechała tu rok temu, bo miała problemy w szkole, bo były niesmaczne obiady, przypalone zapachy z kuchni... Takie tam powody. Bo miała iść do zawodówki, bo dostała złe oceny, bo coś tam. Bo ogólnie życie miało być gdzie indziej i polegać na tańcach z milionerami oraz piciu szampana, a nie na tych wszystkich przypalonych zapachach. Pomysł powstał nagle, ukradła to i tamto, sprzedała i - tak jak stała - pojechała. Potem, gdy już wysiadła w Wiedniu, stwierdziła że tu jest Raj, że nigdy już nigdzie nie wróci, i wywaliła paszport do studzienki.

Około piątej rano zaczęła jeść śnieg. Z gazonów, bo wydawał jej się czystszy, niż ten z ulicy. Szła utykając jedną z głównych ulic, patrzyła w wystawy i smakowała ten jeden jedyny w swoim rodzaju smaczek, jaki przybiera Zachód, gdy nie ma się ani grosza. Usiłowała dostać się do podziemnych garaży, myśląc, że nawet auta mają lepiej od niej, ale włączyły się alarmy i musiała uciekać. I tak przez pięć dni i pięć nocy oblazła chyba cały ten jebany Wiedeń. Gdy szła mało uczęszczanymi ulicami, zdejmowała tego nieszczęsnego buta, w zimie, na śniegu. Wolała marznąć. Wystawała na mostach i patrzyła na Dunaj, niosący wielkie kry. Wpatrywała się w krawężniki, pewna tą pewnością żebraków, że lada chwila po prostu musi znaleźć jakąś monetę, że to jest statystycznie niemożliwe, aby nie znalazła. Bo na stacji metra był automat, a w nim, za szkłem, batoniki i gorące skrzydełka kurczaka. Wszystko. Trzeba tylko było znaleźć monety, i ona tak całe noce tych monet szukała. Każdy, ale to każdy kapsel wygadał jak moneta, każdy kamyczek zatopiony w asfalcie! Swoje ostatnie drobne... To było straszne. Przed trzema dniami chciała zadzwonić do domu, do rodziców, żeby po nią przyjechali samochodem, zabrali ją, wyrobili jej w ambasadzie jakiś tymczasowy paszport, i automat to jej pożarł. Waliła w niego pięścią (ach, ona miała „piąstkę”), ale nic nie wypadało. Na aparacie było napisane, że w takich wypadkach należy dzwonić pod bezpłatny numer i zgłaszać, ale oczywiście nic nie działało, tylko włączała się jakaś automatyczna picz i coś tam nawijała. Z zemsty Dianka zapchała austriackim kurwom automat patykami i zapałkami (teraz by się przydały).

Zdążyła znienawidzić wszystkich, którzy przez ten czas akurat wsiadali do aut, podjeżdżali pod Operę, czytali gazety w małych kawiarniach Edussio, dźwigali paczki, gonili się po śniegu, całowali pod pomnikami i obdarowywali czekoladkami z głowami Wielkich Muzyków. Na te olbrzymie bomboniery napatrzyła się Dianka jak głodna suka. Całe wystawy w czekoladkach, a każda osobno zapakowana w złotko z namalowanym profilem jakiegoś muzycznego skurwysyna w wielkiej, siwej peruce. Otwarte bomboniery wielkości kół od karety połyskiwały w nocnym świetle pustej ulicy. Dianka przeszła granicę głodu i teraz czuła go już coraz mniej. Ale patrzyła na te bomboniery i nie mogła oderwać wzroku, bo gdy ktoś nagle znajdzie się w nędzy, wszelki przepych tego świata staje się czymś bardzo niewiarygodnym i zajmującym. Biedak marzy o pracy i małych pieniądzach, nędzarz - tylko o milionach! Dzwoniły dalekie dzwonki, zapalały się i gasły czerwone girlandy i wydawało jej się, że za chwilę wjedzie po nią tu, przed sklep, wóz zaprzęgnięty w wiele, wiele reniferów i zabierze ją prosto do którejś z bajek. Już sama nie wiedziała, która do niej najbardziej pasuje: ta o dziewczynce z zapałkami, marznącej w deszczu? Ona ostatnie zapałki wepchała w automat, zresztą - z paleniem było najgorzej! Akurat ten głód nie ustawał. A może lepiej pasuje do tej jakiejś historii o Kaju i Gerdzie? To musiała być któraś z tych skandynawskich bajek, bo Milan pamiętał tylko, że pełno w niej lodu, bieli, sinego nieba i bogactw. Czyli wszystko jak w Szwecji. Żeby było jeszcze bardziej kiczowato... Ale jak to wytłumaczyć? Tam były wszędzie takie iluminacje świetlne i Dianka ze zdziwieniem zauważyła, że zaopatrzone są w jakąś fotokomórkę, bo gdy się koło nich przechodzi, zaczynają grać jedną infantylną amerykańską kolędę. I w pustej, mroźnej nocy rzeczywiście odezwały się dzwoneczki, tylko że zamiast reniferów przejechała nocna polewaczko - śmieciara, która w Austrii wygląda jak z przyszłościówki. Dianka poczuła się śmieciem i pomyślała, że to właśnie po nią przyjechali.

W końcu przestała chodzić, bo z każdym krokiem but wrzynał jej się niemal w kość. Tak to przynajmniej odbierała Dianka. Te piękne, a teraz tak znienawidzone półbuty były pamiątką z niedawnego okresu prosperity (Ralf, Alex!), kiedy zamiast oszczędzać na czasy takie, jak teraz, kupowała mnóstwo nowych ciuchów. Ale potem, gdy straciła mieszkanie u jednej brazylijskiej cioty (Sierra Ferrara di Mika), schowała je wszystkie do boksu na dworcu, wrzuciła pieniążek i... i teraz była tam, ale okazało się, że żeby je wyciągnąć, musiałaby wrzucić do automatu aż pięćset szylingów, bo licznik cały czas bił! Na wyświetlaczu migał przyjazny napis informujący Diankę, że jeśli nie odbierze tych rzeczy w ciągu najbliższych dwudziestu czterech godzin, to już ich nie odzyska. Zresztą - nawet tego do końca nie rozumiała, co te austriackie psy tam nawypisywały.

Nie mogła już ani chodzić, ani stać, ani znosić melancholii roznoszonej przez wszędobylskie choinki, świąteczne iluminacje i dzwoneczki wybijające kolędy. Cały ten czerwono - zielony kicz zupełnie jej nie dotyczył.

Tyle razy jej mówiłem:

- Dianka, daj spokój, to jest zawód dla ludzi o stalowych nerwach. Co będą się uczyć dojcz, zbierać geld, kurwić się z tymi od mercedesów i podziemnych garaży! I nie tu, tylko do Mnichowa trzeba ci faren, do Zurichu! Tu nie blajben, nie! Tu nyśn gud, tu kajne geszeft, Dianka. Podiwej se, jak ja se tu radzę, ilu mam klientów! Bo ja potrafię! Ja se nawet cedeczku z moimi zdjęciami zrobiłem! Panimajesz? Kapito, kurwo, Milanku kochany?

Teraz, o piątej rano, przed tym sklepem z muzycznymi bombonierkami, pewnie jej te moje słowa fruwały w głowie, jak płatki śniegu. Tej nocy Dianka zrozumiała, że cały Zachód jest jak elektryczne wesołe miasteczko podłączone do prądu. Tak samo migające światełkami, bez względu na to, czy się weselisz, czy właśnie zdychasz w metrze, Milan, ty piękny aniołku. Idealnie obojętne. Zawsze wesołe. Dopóki się nie wyciągnie wtyczki z kontaktu. I Dianka o mały włos tej nocy nie została socjalistką.

Ale prawnik zlitował się. Zamykał ją w domu na cały dzień i szedł do pracy. I Dianka musiała obsługiwać kuchnię, te wszystkie roboty, komputery... Nudzić się, robić odkurzaczem, grzebać mu po szafach pełnych nudnych wieszaków z garniturami zapakowanymi w foliowe futerały. W końcu sama zaczęła żałować, że uciekła z domu do tego Wiednia, gdzie miał się lać szampan, miało być mnóstwo pięknych facetów i szybkich aut. Tymczasem jest Jurgen - stary, łysy adwokat, który o wszystko bije, krzyczy i w ogóle - jak ktoś podciera się nawilżonymi wacikami o zapachu rumianku, to nie może być normalny! Dianka nieufnie oglądała te wszystkie nieznane jej wynalazki. Do czego na przykład może służyć ta szczotka podłączana do prądu? Wygląda jak do butelek, ale na rączce ma jakieś ustawienia, przyciski, ja ne rozumim teho. Ile z tą szczotką było śmiechu, gdy ją włączyła! Przecież to jakiś gigantyczny wibrator!

Albo umyła włosy jakimś tam szamponem z łazienki, to zrobił jej awanturę, że to jest specjalny szampon do włosów siwych, jego, bardzo drogi, żeby się od niego trzymała na odległość. Więc Dianka w końcu się zbuntowała, celowo mu robiła na złość, używała szamponu, przestawiała w szafie bieliznę i - mimo zakazu - zadzwoniła do Edwina, znajomego z dawnych, dobrych czasów... Do swojego Amerykanina... Że się do niego wymknie wieczorem. Żeby czekał. I wyjaśnił jej jeszcze raz, jak tam się tym całym ubankiem jedzie, bo Dianka z tego niewiele rozumiała. Czekała na wieczór. Wtedy codziennie miała tę swoją godzinę spaceru i mogła być sama poza domem. Gdyby jednak nie wróciła w wyznaczonym czasie, byłaby straszna awantura. Edwin to był playboy pierwszej wody. Wysoki, długie, farbowane na blond loki, kowbojki, dżinsy, guma do żucia, popers, który był już wtedy zabroniony i sprzedawało się go w pornoszopach jako „płyn do czyszczenia CD”. Czekał na nią w pobliżu Hammergasse i zabrał do siebie, a potem, po godzinie, wypuścił. Nieprzytomna jeszcze od popersa Dianka szybko zbiegała po schodach i walnęła głową w zupełnie przeźroczystą szybę. Gdy oprzytomniała, znalazła się w przedsionku. Drzwi z szybą wiodące na schody zatrzasnęły się za nią automatycznie, a przed sobą miała bramę, która okazała się już zamknięta na klucz. Chciała otworzyć oszklone drzwi, ale okazało się, że zaopatrzone są w domofon. Tylko jak właściwie nazywa się Edwin i na którym piętrze mieszka? Nie uważała, kiedy ją prowadził, skąd miała wiedzieć, że będzie jej to potrzebne? Była więc zamknięta na paru metrach kwadratowych, a czas mijał, Jurgen już ją tam przeklinał. Do rana pewnie nikt już tu nie przyjdzie, bo te austriackie mieszczuchy dawno położyły się spać. Zadzwoniła do kogoś na pierwszym piętrze, odebrała kobieta. Tyle że Dianka po niemiecku to tak raczej średnio... Zaczęła więc tłumaczyć swoją sytuację, tak, jak rozmawiała ze mną, mieszaniną czeskiego, niemieckiego rosyjskiego i papiamento, ale głos zaczął coś wykrzykiwać o policji i Dianka zrezygnowała. Ułożyła się wygodnie na kamiennej posadzce i pomyślała, że w tym cholernym Wiedniu to wszyscy, ale to wszyscy mieszkają w starym budownictwie...





Grupa z Poznania



Mówią o sobie w rodzaju męskim. Są z „fazy emancypacyjnej” (my nie, więc granica przebiega przez plażę, jakoś tak na wysokości wymarłego radaru i czerwonej flagi). Chodzą do Scorpio Bar. Walczą o prawa do małżeństw i adopcji. W ogóle walczą, dążą. Mówią językiem z „Polityki” i „Wprosta”. Przyszli do nas z piłką plażową i z tym swoim poznańskim akcentem unoszącym się, jeden męski z bokobrodami i innymi wzorkami z zarostu na twarzy:

- A byście z nami nie pograli?

- Błażej jestem - przedstawił się, rękę ścisnął mocno, po męsku, a łysy, ogromny!

Obie Emerytki natychmiast zbyt męsko się od tego poczuły, zbyt nago, szybko spódniczki sobie zrobiły z ręczników, w siebie się schowały, uciekły bergować, mnie zostawiły, już ty tu teraz bądź z nimi męska, my kwiatki idziemy zbierać na wydmy, kwiatuszki. Eeeech, kwiatuszki do ustrojenia staniczka!



Ha. Zdrajczynie. Zostawiły mnie! Zsunęłam okulary przeciwsłoneczne na czoło i leżąc popatrzyłam na dwa potężne uda, co nade mną wyrosły, jak kolumny. Usta tylko lekko rozchyliłam i już chciałam zaczynać akcję, kiedy te dwa uda się poruszyły niespokojnie, że nie, że adopcja, że emancypacja, prawa do małżeństw, partia Zielonych, a w ogóle to przyjaciel, stały partner, bezpieczny seks (przyjacielski), kondomy. Jesteśmy ludźmi kulturalnymi, którzy chcą to robić czysto, także moralnie, za społecznym przyzwoleniem, w białych rękawiczkach (żeby wam się tylko nie ubrudziły). I zaraz jął mnie uświadamiać, że przez takich to właśnie jak ja wizerunek geja w społeczeństwie jest tak fatalny, że my (tzn. ja i te Emerytki oraz Blondynek i inni z wydm) to robimy jak pieski w krzakach, a tymczasem oni tu do nas z piłką, ze sportem, z tężyzną fizyczną, bo wyswobodzić nas chcieli z tego upadku jeszcze postpikietowego, przedemancypacyjnego, słowem - chcieli nas zająć czym pożytecznym. Przegięci i grubi - nie odpisujcie. I że ja od razu usta otwieram, jak tylko co gołego zobaczę, a to trzeba miłości, zrozumienia, wzajemnego szacunku. Czasami liczą się inne rzeczy. Jakie? Przyjaźń, bliskość.



Ja oczy przetarłam, myślę sobie, Luuukrecja, ratunku! Ej, już widzę kątem oka, że zdrajczynie tam się na tych wydmach gżą, a mnie tu na taką pastwę zostawiły. Więc słucham dalej, co mówi ten napakowany i wydepilowany plastikowy bubek, że już mi się odechciało z nim seksu, bo ta cała przyjaźń i bliskość między nami wyskoczyła i ustawiła relacje jak na jakiejś pogadance u psychologa. Za blisko, za czule, jak w rodzinie, a z rodziną to jakoś tak nie wypada... I w ogóle - ja z przyjaźnią i bliskością nie chcę. Bo mi się to kojarzy z mamą. Ja chcę nieznajomego, co mnie wyrżnie jak burą sukę, sponiewiera, przejdzie jak tornado, zostawi mnie w takim stanie, że nawet nie będę miała siły wstać, zamknąć za nim drzwi, mokrą plamą na łóżku sponiewieranym będę... I żeby był młotkowym, w fabryce z młotkiem szalał, to co byś powiedziała, czy coś byś przeciw miała? Drżałabym, drżała, drżałabym, drżała! Włosy w nieładzie, kupa szmat ze mnie zostanie, splunie, rzuci ręcznik papierowy na tą plamę i pójdzie, drzwi nawet nie zamknie. Otwarte zostawi. A ja z twarzą w mokry jasiek wtuloną zasnę, zasnę, bez przyjaźni i bez bliskości!



On mówi: my, geje. My, Geje musimy to, musimy razem tamto, a i owo. Ptak przeleciał, mewa, słońce zaszło za chmurę. Nie tylko seks. Ale i sport, i ochrona środowiska, inne spojrzenie na cywilizację europejską i czy się nie zapiszę na jego listę dyskusyjną i portal jakiś tam. Gdzie, ja, dziadówka, do internetu?! Jak ja cała jestem w przeszłość, w te wszystkie wczasy wagonowe, funduszowe zapatrzona, jakby wstecz. A jeszcze nikt z nich nie pali, tylko tą piłkę z napisem NIVEA rzucają i leżą parami wtuleni w siebie. Wzięłam dupę w troki, poszłam do nich. Aha! Widzę, co para wierna, wtulona, to ja coś zawsze z jednym z nich na wydmach miałam... Aha, a teraz udają, że mnie nie poznają. Taka to ich wierność! O, z tym młodym, tlenionym, co leży w ramionach starszego, na ręczniku Marlboro w zachód słońca, to przecież na samym początku, zaraz po przyjeździe byłam... A tamta krowa koślawa za mną mało razy łaziła, teraz wierna.



Tymczasem nowe utrapienie. Bo oto oni (reszta), nie będąc przy naszej rozmowie, a widząc, że młoda jestem dziewczyna, dobrze zbudowana, w ładnych okularach, jak do swego do mnie podchodzą i już jak do swego, wyemancypowanego mówią. A co to u was we Wrocławiu, w tej Scenie, w tym H2O, a że to teraz do Berlina na Paradę Miłości jadą, a czy ja jadę, włosy czy specjalnie na tę okazję farbuję, żeluję? Już nawet musiałam o sobie w rodzaju męskim mówić, ale tak cicho i niewyraźnie mówiłam:

- A gdzie to się wszystk... wszyscy tak w pary podobieraliście? - oni:

- A na ogłoszeniach, na gejowie peel. Że cześć, poszukuję miłego towarzysza życia bez nałogów, jestem uśmiechniętym dwudziestokilkulatkiem, mam psa, co się nazywa Filip. Albo student pozna fajnego gościa, z którym można pójść na piwo i zaszaleć. Numer gadu - gadu taki, a esemesy na numer sraki.





Duchowny 69, lat 40



Pochwalony!

Duchowny szuka bratniej duszy (aktywnej, z włosami na klatce)! Wierzę, że w każdym Drugim Człowieku przebywa Bóg. Proponuję niezobowiązujące spotkania u Ciebie, celem uprawiania seksu oralnego i analnego (tylko kondomy). Chętnie żonaci, dzieciaci. Tylko komórka. Szczęść Boże!





Napisz o nas!



Znam ja te ogłoszenia, oj, znam, z całym tabunem ludzi się swego czasu spotkałam. A oni do mnie, czy tą piłkę będę rzucała, bo taką siatkę przez całą odległość od morza do wydm przewiesili na patykach i grają. Jeden w dredach utlenionych, drugi z tatuażem, a wszyscy podskakują, męscy. Ja już nie wytrzymałam, mówię:

- Gdzie, gdzie ja do piłki? Położę się może raczej na waszym kocu, jeśli pozwolicie i opowieścią taką was uraczę, bo od opowieści jestem. Pisarz? Pisarką jestem nie lada, Michaśka Literatka mnie wołają, dawniej Śnieżka. To ty musisz felietony progejowskie do prasy kolorowej, wysokonakładowej pisać! Czy w walkę o prawa się angażujesz i czy w mediach pro g. przemawiasz? Hm, a i owszem, raz, w „Aktiviście” coś tam pisałam. Dzwonił do mnie w nocy Jarek L. prosić, bo Wioletta W. zawaliła felieton. Czy w „Nowym Menie”, nie, w „Nowym Menie” nie publikuję, ani w „Inaczej” też nie. Ale książkę o was piszę. Czy zaangażowaną? Nie. Tak, napisz koniecznie - mówi ten Błażej:

- Napisz koniecznie książkę o nas, o nas - Gejach... Musi to być historia dwóch gejów z klasy średniej, z wyższym wykształceniem, doktorantów z zarządzania i finansów, w okularach, w sweterkach... No i oni stworzyli trwały związek i chcą adoptować dziecko, ale napotykają na problemy. Społeczeństwo, rozumiesz, ich nie chce zaakceptować, choć są kulturalni i spokojni, co czytelnik widzi. Aby kontrast był większy, niech sąsiedzi mają potwornie nieudane związki, niech piją i biją swoje dzieci, ale im Państwo nie odmówi adopcji, a im, u których miałby chłopiec (chłopiec!) jak u pana Boga za piecem - odmówi. Żeby czytelnik sam widział, jakie to wszystko niesprawiedliwe... I na końcu niech adoptują kota, to znaczy, tfu! Niech sobie kupią kota... I nazwą go tak, jak to dziecko chcieli nazwać...

- Aha! Świetny pomysł na książkę, genialny prezent na Walentynki, pary gejowskie se kupią w galerii sklepów, już lecę pisać, muszę zmykać, może co zarobię!





Randka



A z internetem to miałam taki oto przypadek:

Chłopak odpowiedział na moje ogłoszenie. Nie był na szczęście ani „miły”, ani „sympatyczny”, ani nie „lubił się zabawić i pogadać o wszystkim” - czyli już na sam początek miał pięć punktów u mnie gratis. Nie lubił też kajakarstwa, ani nie uprawiał sportu, ani też nie był abstynentem, co już doprawdy rzadko, rzadko się zdarza. Zresztą - moje ogłoszenia już tak były skonstruowane, że odpowiadali na nie tylko tacy ludzie. Był więc poważnym naukowcem. Co tu dużo mówić - zakochałam się w nim po jakichś pięciu mailach. Wiem, wiem, co powiesz, wicehrabio i będziesz miał rację... Ale on cały był jakby pode mnie zrobiony, tylko o wyglądzie nic nie mówił, a ja się nie pytałam. W końcu pisze, że „wygląd dla niego nie jest ważny”. To ja zaraz też, że dla mnie też nie ważny, no bo we wszystkim się z nim zgadzałam. Maile jego drukowałam, całowałam i w ramki oprawiałam. Po dziesięć listów dziennie, telefony na komórkę drogie, bo do wrażej sieci (on: Idea, ja: Era). A jednak całymi niemal godzinami z nim gadałam, a głos miał młody i piękny. I był... fizykiem od spraw słońca, światowej sławy. Astrofizyk. A że jednego fizyka znałam, co był chudym chłopaczkiem z długimi włosami, a i głos mi pasował, to w końcu moja wyobraźnia przylepiła go sobie do tego wizerunku, bo człowiek nie może długo kochać się w samych literkach. To nie wychodzi, abstrakcja jest tu nie do zniesienia. Po kilku miesiącach meilowania nie wytrzymałam, umówmy się pod ZOO, dziś, już, zaraz. Nie, jeszcze trochę musimy pogadać. Ja już mówię: nie jest ważne, jak wyglądasz, choćbyś był na wózku, choćbyś miał AIDS, już tylko z tobą chcę... A jaki on mądry był, w tylu językach mailował w sprawach tego słońca. Dlatego nigdy nie robił polskich liter w mailach, bo - mówi - przyzwyczaiłem się do pisania w dziesięciu językach, także bardzo rzadkich. W końcu zgodził się na spotkanie. Cały dzień w łazience. Idę, stoję pod tym ZOO, nie ma go, już piętnaście po piątej. Tylko jakiś stary dziad na wózku, żebrak, myślę, bo pół twarzy ma poharatane, widać, że to już od urodzenia tak, do tego ma tę chorobę, co się „słoniowatość” nazywa. Stoję, czekam, patrzę na zegarek i powoli zaczyna do mnie docierać, że i ten żebrak na kogoś czeka... On chory był na słoniowatość, łysy, obszarpany... Uśmiechnął się do mnie i podjechał tym swoim wózkiem. Ja - twarz, jak ściana. Wiatr. Oj, tak, akurat tamtego popołudnia przyroda naprawdę podkreślała odczucia bohaterów. Nagle zaczęło wiać i znosić mi włosy na oczy. No i burza mózgu, co robić, jak powstrzymać płacz? Przecież nie ucieknę! Ale płacz sam się cisnął, bo właśnie na moich oczach umierał człowiek, którego sobie wyobraziłem. Umierał ten chudy, długowłosy, wesoły chłopczyna, który tak wesoło mówił do mnie mailami od dawna. On używał takich młodzieżowych zwrotów, jak np. „ludzie będą się rzucać”, albo: „wcięło mi twój numer”... Umierał ten chłopczyna, rozwiewały się jak pianka jego dołeczki, jego obojczyki, rozsypywały się jak piasek wszystkie piegi jego... Nigdy nie było, choć od miesięcy już w myślach go całowałem! Trupa całowałem!

Tego całowałem, który tu na wózku przede mną teraz siedział. Wiatr wiał, on oczy swoje na mnie podniósł niebieskie, naiwne, bo naiwny być musiał, jeśli uwierzył mi, że naprawdę wygląd nie jest ważny. Ja sam sobie w to na chwilę uwierzyłem. Skoro nieważny, to kochaj go teraz, tego człowieka - pomyślałem sobie i zmusiłem się do cichego:

- Czekasz może na kogoś? - Ale gardło miałem tak zaciśnięte, że nie zrozumiałem sam słów swoich...

On więc uśmiechnął się i „Michał?” pyta. Coś przez to zaciśnięte gardło zachrypiałem, że eche. Że mi miło. Ale nie byłem w stanie aż tak udawać, żeby on nie zauważył mojego rozczarowania. Może więc na spacer po Parku Szczytnickim się przejdziemy? Przejedziemy raczej? I zaczął posuwać swój wózek w kierunku przejścia dla pieszych. Idziemy więc w milczeniu, a jeszcze kilka godzin temu... Gdy on wróci do domu, zastanie w komputerze maila, którego - jak wynika z rozmowy - już nie zdążył przed wyjściem odebrać. Ten mail w kontekście tego naszego pochodu milczącego, jak na stypie (po moim chłopcu) jest zupełnie idiotyczny Piszę w nim, że gęby nam się nie będą zamykały, że koniecznie musimy od razu i natychmiast iść do mnie do domu i ściskać się do woli, ślinić, całować, kochać po prostu do woli, do końca już tego naszego wspólnego życia. Ale teraz jakoś nie ma o tym mowy. Tylko, że on patrzy na mnie wzrokiem takim... Już widzę, że mu się podobam, że teraz to w nim odżywa nadzieja, może i widzi, że coś jest nie tak, ale to sobie jakoś tam jeszcze tłumaczy wiatrem, niepogodą i nagle mówi do mnie:

- Masz piękne oczy.

Piękne masz, kurwa, oczy, już płaczę wreszcie, już nie wytrzymuję i mówię: nie mów mi takich rzeczy! A to nie widzisz, co się ze mną dzieje, że nie, że z tych oczu pięknych lecą łzy teraz na policzki może i piękniejsze? Nie mów, bo ja tu stypę odprawiam, to jest spacer stypoidalny! Krokiem stypoidalnym poruszanie się w przestrzeni fizykalnej, fizykiem jesteś, to może to i zrozumiesz.

Myślę sobie tak: gadaj z nim. Niech ci o tym słońcu opowie, przynajmniej nie będzie tej ciszy, przecież na płaszczyźnie intelektualnej dalej powinniście się rozumieć. Ale w głosie jego jest coś, co te same mądrości, które w mailach (od chłopca) błyskotliwe były, teraz byle jakie. Naciągam go jednak na rozmowę o dotacjach uniwersyteckich, o grantach badawczych... Jakbym z wujkiem, z którymś z moich uniwersyteckich wujków nieprzeliczonych rozmawiał. W końcu wplata się w to wszystko także i element operetkowy, którego tak chciałem uniknąć, bo oto on stanął, wózek zatrzymał i „Kocham cię” mówi, w tym parku, pod manierystyczną jakąś rzeźbą, fontanną fauna, chuja jakiegoś rokokowego. I ja muszę wejść w konwencję, nie wiem, czy to Hiszpańska mucha, czy raczej Księżniczka czardasza, ale odpowiadam: „Zostańmy przyjaciółmi”...

Zostańmy przyjaciółmi, wicehrabio, powóz zajechał, miłości grom już serca nie zapali, ale możemy zostać dobrymi kolegami, jak by chcieli ci z Poznania, przyjaźń, bliskość, inne wartości między nami niech zapanują, słowem - spierdalaj z mojego łóżka i mi o pięknych oczach nie mów!

Kiedy wróciłem do domu, spojrzałem na ściany, na których wisiały podrukowane maile od „chłopca w okularkach”, i zacząłem czytać, to ten chłopiec na chwilę w tych mailach ożył, kwiknął jeszcze przedśmiertnie, poruszył się, wierzgnął i zdechł na zawsze. A ja na kanapę, twarz w poduszki i w ryk wielki, jak stodoła. Chory byłem, gorączki dostawałem, jak w powieściach - ciało i przyroda, wszystko sprzymierzało się, by podkreślić przeżycia, mama biedna w tym, mówi: „widzę, że ci się spotkanie nie całkiem udało”...





Skórzak z Poznania



Aha, myślę, mam to wszystko w piździe, uciekam. Uciekam do mnie na koc, w lata sześćdziesiąte, siedemdziesiąte, do termosu, do zupki pomidorowej ze słoika, co ją przyniosła ze stołówki Społem Emerytka nr 2. Z nimi. My, z pikiety, my zdziry przegięte, na marginesie III RP jak wrzód na jej dupie. Zadzieram kiecę i lecę. Lecę pisać. A tu do mnie podchodzi (niech jeszcze i to) ten wytatuowany, wykolczykowany, wygolony, łysy, z chujem w kolczykach, wisiorach, ze skórzaną, nabijaną ćwiekami obrożą na bicepsie. Taki by mnie sponiewierał, jak nic! Cóż jednak, kiedy on do mnie w te słowa:

- Jest mi znane, że jesteś pisarzem polskim... I na Zachodzie bywałym. Hi, hi, hi, znamy się na tym, michał witkowski fri art peel, co nie? Nas nie oszukasz. Lubi się robić zdjęcia w czarnych skórach i do Berlina jeździć... Ale otóż właśnie do czego zmierzam (z Berlinem mu się kurestwo skojarzyło). My jesteśmy zgraną paczką ludzi chcących uprawiać seks bezpiecznie w pewnym jasno określonym stylu. Gdybyś był zainteresowany... Jesteśmy męscy, jesteśmy wszyscy dobrymi kumplami, znamy się nie od dziś, szanujemy się nawzajem (!). Gdybyś przyjął zaproszenie do mnie, do Poznania, osiedle Lecha, to wiedz, że jest pełne wyposażenie, rozwieracze ginekologiczne, czarne, lateksowe rękawice są, gel do rubbingu jest, popers jest, skórzane i gumowe maski są, jak również gazowe. Pejcze, obroże, pierścienie, kłujące piki... - szepcze zachęcająco Skórzak - palniki... My nie jesteśmy zboczeńcami, u nas sami adwokaci, artyści, więc i ty jak najbardziej...

I tak dokładnie czterdzieści pięć minut na okrągło. Ani zapalić, ani piwa się napić, najlepsze słońce ucieka. W końcu przytaknęłam: tak, chętnie kiedyś wpadnę, ale na razie to ja już muszę na koc, bo tam mi dwie... dwóch panów pilnuje klamotów, może potem jeszcze wpadnę do was...





Michał, jak mniemam



- A ja jestem nietolerancyjna, stara, niewysportowana, zła, przegięta ciota i na wszystkie wasze dyskursy zamknięta jak sklep mięsny za komuny po osiemnastej! Alexis jestem! - mruczę tak do siebie, do krzaków, bo z asertywnością zawsze u mnie były kłopoty i nie potrafiłam nigdy nikomu nic takiego powiedzieć w twarz, tylko się głupio uśmiecham i przytakuję. Z czego potem np. takie oto problemy:

Mówi do mnie moja siostra:

- Na to ogłoszenie nie odpisuj! Przyjdzie stary jowialny facet w berecie na bok, w kurtce, trzymający różę jako znak rozpoznawczy, podejdzie i powie:

- Michał, jak mniemam...

- I poprowadzi cię, MICHALE, do swojego trabanta, przedstawi się jako Ambroży. - A ja się wstydzę facetowi odmówić, skoro już naciska, aby się spotkać, a potem wszystko sprawdza się co do joty, przychodzi facet podtatusiały, ugrzeczniony, z kwiatami, z jowialnymi żartami, Ambroży, pyta, czy lubię „Kabaret Starszych Panów”. A ja grzecznie potakuję i o asertywności marzę. O tej, co się pojawia, gdy piszę, gdy już nikogo nie widzę i w nocy listy swoje do świata produkuję, żeby je ludziom rzucić w twarz, ale wprost nic nikomu nie powiem.





Dalej Emerytki



- Nie lubię, nie żebym była nietolerancyjna, tylko po prostu nie lubię, jak tu hetero przychodzą, z babami, sikają na wydmach nieświadomi, co to za miejsce. Mówię: mało wam plaży nudystycznej heterycznej? Mało wam plaży zwykłej? Mało wam całego tego hetero świata?!

Jedna Emerytka okulary na nos założyła duże, w rogowej oprawie i krzyżówkę rozwiązuje, oczywiście potem ją wyśle z nadzieją na nagrodę. Bo one grzecznie w każdym konkursie biorą udział. Wszystko wyślą, uzbierają kodów i zadzwonią pod podany na ekranie numer. Jedna z nich, taka trochę młodsza, wygrała kiedyś cały miesiąc chodzenia do solarium i to do oporu. Mało se skóry nie usmażyła. Cud, że to dopiero początek lat dziewięćdziesiątych, kiedy te lampy słabiutkie. Inna znowu z wodą mineralną (kody pod nakrętką) jechała do SPA, tam mówią:

- Ale to był konkurs dla pań...

A ona wszystko z tego wyjazdu wycisnęła, i na gimnastykę z babami chodziła, i na obkładanie błotem, i do kosmetyczki; a było tam też takich dwóch panów, którzy jej robili za wymówkę, że przecież inni panowie też są.

Tych dwóch panów i Emerytka (pan Wiesław) mieli miejsca przy stole w sali, w której jadły też kobiety z „wczasów odchudzających”. Tylko że oni dostawali wszystko, ile dusza zapragnie, a one - listek sałaty, pół pomarańczy, połówkę suchej bułki i może jakiś tam malutki kefir zero procent. Szczególnie dwie takie były naprawdę wściekłe z tego głodu, bo od rana nic nie jadły, a były pędzone po górach cały dzień przez instruktorów. I w końcu nie wytrzymały, patrzą, tak zastawiony ten stół po stronie męskiej, jak nie rzuciły się, jak wszystkiego im nie zjadły! Ciasto, lody, wszystko! Przyszło dwóch panów, patrzą - nie ma. Tak mi to stojąc i wachlując się romansem opowiada nasza Wiesława:

- Nie ma, panie Michałku. A ci panowie zawsze razem, zadbani, jeden pasemka, drugi pasemka...

Odmruknąłem coś, że pasemka to wioska, bo śpik mnie bierze, słońce przypieka milutko, fale lśnią, oślepiają. Leżę sobie wtulony jednym policzkiem w koc, czuję przez materiał różne te patyczki, szyszki... Jestem ociężały, jestem najedzony... Chcę spać w słońcu, wśród bzykań i dalekiego szumu, a potem będę się kąpać i znowu spać. Tymczasem Emerytka nr 1 pokazuje mi, jaki to sobie wspaniały wiatrochron pomarańczowy z napisem „Kolastyna” załatwiła, że był za darmo dodawany w Rossmanie do filtrów. Oko mi się jedno otworzyło, no tak, fajny... Która to? Piętnasta dopiero.

- Ale do niedzieli ma być pogoda, jutro piękna pogoda będzie.

Dalekie wycie jakieś, jakby motorówki czy kutra, patrzę, jest kuter, ale co śmieszniejsze, ci z Poznania poubierali się w takie obcisłe stroje i usiłują surfować, tyle, że morze spokojne jak jezioro... zamykam oko. Chce mi się palić, ale nie chce mi się sięgnąć do torby, gdzie zresztą i zegarek, trzeba uważać, żeby się piachu nie nadostawało...

- Zapowiadali burze, ochłodzenia na poniedziałek, mówili w pogodzie, że nad całą Polską niż przejdzie, ale do niedzieli...

…

- I proszę panią, ten Robert wszystko jej przynosił z tej hurtowni, dla niej, ja pojechałam na działkę po pomidory, do Łodzi, wracam, mieszkanie...

…

- Kunicka to śpiewała, nie Jarocka, a Beatę z Albatrosa śpiewał Laskowski, dobrze pamiętam...

…

- Podobno robiła sobie mammografię, no ale co z tego...

…

- Jakaś taka klapnięta jestem, nie wiem, czy to ciśnienie, kawę już piłam jedną drugą...

…

- Cioty dla niego wariowały, ta dała sobie złote zęby wyrwać...

…

- W domu u niej byłam, jakie kurwiszon ma mieszkanie, jakie grafiki takie, że dwie kreski na krzyż, ale to drogie, to jest... jak ona tam mówiła? „Sztuka współczesna”, taka bardziej przemyśleniowa...

…

- Czy ja wiem? Nie na długo, tak żeby się przyrumieniły...

Pod zmrużonymi oczami tyle jeszcze zobaczyłem, że samolot przeleciał i pozostawił po sobie szparę w niebie zapchaną watą.





Fryz intim...



…

- Pionowo: inaczej „atak”, pierwsza „en” i sześć liter to „napaść”, zgadza się... Budzę się powoli, chcę się przewrócić na drugi bok, ból. Ból, spiekłem się, cały bok, tu i tu, aż przez ramię. Piecze. Emerytki zaraz krzyżówki odkładają i zaofiarowują się mnie wysmarować, ale nawet najlżejsze dotknięcie boli, boli. Szczypie i piecze. Wstaję, idę sam w cień, na wydmy, do lasku tego Bulońskiego chyba, a w głowie się kręci, czarne strzępki przed oczami latają. Koszulkę sobie ze swoją twarzą na plecy narzuciłem i idę. Ano i ruszają się krzaki, gdzie nie spojrzeć, wbrew grupie z Poznania (poznaję kilku z nich), a wszyscy wygoleni, już mi jeden taki Zbyszek (co to nie wiadomo: ciota czy nie) powiedział, weź się ty, ogól, nie rób wiochy.

Więc po powrocie na kwaterę, do Głuchej Baby, u której wynajmuję, jak najbliżej Lubiewa, zamykam się na zasuwkę, bo ona mnie bardzo ciekawa: gdy tylko wyjdę, we wszystkim mi grzebie, w kremy łapę wkłada, dziennik czyta, to i wszystko o mnie wie. Odmówiłem jej, bo chciała mi okłady ze zsiadłego mleka na te bolące plecy robić, poszła. Nastrojowo sobie zrobiłem, muzyczkę puściłem, światła przygasiłem, ściągam majtki, biorę nożyczki, grzebień i zaczynam sobie przycinać, bo wymyśliłem, że najpierw lepiej to wszystko skrócić, a dopiero potem piankę i golić. Ale co to włosów zaraz czarnych, kręconych, i to na całą poduszkę, bo na tapczanie rozgrzebanym siedziałem, oparty o kilimek - słomiankę z pocztówkami. Dmucham w to, leci na wszystkie strony, a jak za krótko przystrzygę, tam, gdzie uda dotykają się, to kłuje, kłuje. Już mnie tam wszystko kłuje, wszystko zupełnie inne, jakby nie moje. Te genitalia. Już to nie chuj, a prącie mi się z tego zrobiło, już nie jaja, a jądra. Same sobą zdziwione, gołe, kłujące, jak grzyb jakiś bezwstydny, zakrzywiony. Myślę sobie: inaczej, będę oryginalny i sobie zrobię asymetryczną jakąś fryzurę. Sam widziałem kiedyś w Niemczech szyld zakładu: Intim Friseur, tlenił, kolczykował, na punka, na zielono, na cukier... Ale oto przyglądam się bliżej włosom, lampę nawet ze stolika, co przy niej mądre jakie księgi czytam, przykładam i co widzę! Białe i czarne jakieś kuleczki malutkie, proszek prawie na włosach łonowych moich, w moim łonie! Łonie wcale nie Matki ani nie Ojczyzny, tylko własnym, opalonym. Proszek, nie daj Boże weszki! Weszki mnie dopadły, trzeba wszystko ściąć, wygolić, wydepilować! Spalić majtki, czy nie palić? Zaraz, zaraz, gdzie to one są, aha - w kąt rzucone. Wyprać? Utopią się, kurwy, czy są wodoodporne? A spodnie? A włosy na głowie? Czy aby mi się nie przeniosą? Czy dotykałem? No to teraz już wiadomo, czemu te wszystkie kurwy także powygalane! Patrzę - wszędzie pełno tych włosów ściętych, teraz przeklętych! I zaczyna się nerwica natręctw. Wszędzie widzę włosy i wszy, wszystko, czego dotknę - zarażone mi się wydaje. Wziąłem, walnąłem w wór na śmieci całą pościel, wszystkie ciuchy i w czystych, prosto z walizy wyciągniętych - do miasta nowe kupować polazłem, ale ciemno już, noc. Tylko na stoiskach wzdłuż promenady stoją i badziewie badziewiarskie sprzedają. Białe dżinsy ze srebrnymi naszywkami i różowym napisem LOVE na pośladkach. Podróby D&G, podróby wszystkiego. Jakby cały świat się zostawiało w swoim domu, w swoim mieście, a tu wszystkie rzeczy, niczym u Platona, tylko echem tamtych pozostawały. Co powiedzą Ciotki Elegantki, jak mnie w tym badziewiu jutro zobaczą? No, ale majtek nigdzie nie ma. To, co pod spodem, to się dla playboyów nie liczy, tego nie widać. Nic, tylko jutro coś w mieście kupić. Do apteki po świństwo jakieś pójść. Ba, pójść, ale jak? Co aptekarze powiedzieć? Tu zawsze w tych Międzyzdrojach takie kolejki, bo tylko trzy apteki, ludzie stoją po antybiotyki, a ja tu mam się zapytać:

- Czy ma pani coś na wszy łonowe?

…

Zaraz za drzwiami mojego pokoju jest wspólny salon z telewizorem, gdzie zbierają się inni goście Głuchej Baby. Leżę goły, kołysany tymi ich gadaniami:

- Dziś 07 zgłoś się będzie po dzienniku, z kapitanem Borewiczem, ja tam patrzę...

- A wie pani, że ten Borewicz teraz...

- …

- kradną, kradną, wszystko dla siebie... Do kamieniołomów...

…

O odprawach dla byłych szefów Orlenu, że wysokie, dwa i pół miliona złotych, to przez salę telewizyjną przechodzi szum. Porozumiewawcze szepty, spojrzenia i westchnienia. Potem o pedofilii. Wypowiada się Lech Wałęsa. Wszyscy są przeciw księdzu. To jedna wczasowiczka:

- Jaja bym takiemu urwała.

Potem idzie reklama pasty do zębów. To jedna do mnie:

- Pewnie, wybieli, wybieli, a jakże... - wracam do siebie, przysypiam...

…

- Ile ma pani już autografów z Promenady?

- Od tej z Klanu...

- Ja wczoraj widziałam Błaszczyk, to skromnie siedziała w kawiarni, na czarno, skromnie ubrana, bez żadnych tam ochroniarzy, nie powiedziałaby pani, że to wielka gwiazda.

- Ja Jacka Cygana widziałam...

- Ale powiem pani, że to też trzeba mieć coś z małpy, żeby aktorem być, no, tak myślę sobie, żeby na widok publiczny się wydawać...

- A ja bym chciała...





Narzekania Głuchej Baby



Stuk - stuk! Kto tam? Głucha Baba.

- Pan tu przyjeżdża, pan tu u nas wynajmuje, podnajmuje, dobrze. Ale czy pan wie, że tu wciąż sami samotni panowie u mnie wynajmują, podnajmują kwaterę, od maja do października?

- Na przykład kto?

- Co?

- Na przykład kto!!!

- Słucham?

- KTO NA PRZYKŁAD?!

- No na przykład ten pan z Bydgoszczy, co go ten artysta znany odwiedza...

- Jaki artysta?!

- Co?

- Jaki artysta?

- Jak?

- Który?

- Ej, panie, wy tu wszyscy jesteście po jednej wodzie, wy tu wszyscy na tą plażę nudystów, myślicie, że ja nie wiem, wy tu wszyscy artyści...

- Ja też jestem artysta, wie pani? Wie pani?

- A wiem, a to przecież mówię - wy tu wszyscy artyści...

- Nie, ja książki piszę...

- Co?

- Ja jestem artystą, bo książki piszę!

- Takie książki? - I tu mi Głucha Baba pokazuje ręką gest walenia konia! Takie to i książki moje.





Panna



Panna pracowała we władzach, urzędach, załatwiała ciotom przez całą komunę pracę, darmowe obiady, jak się pogorszyło i cioty już biedne były.

- One tam schabowe wpierdalały w najlepsze.

Dobra była kobita, ale na te sprawy okropnie łasa. Często załatwiała za darmo, a często chciała za to seksu. I tak przez całą komunę przyjaźniła się z Dianą i z Kalicką, ciągle coś jednej albo drugiej załatwiała. Na przykład załatwiła Kalickiej pracę przy kapelach cygańskich (Kalicka: „Wszystkich Cyganów obciągałam, ale oni się w ogóle nie myją, Boże! W ogóle!”).

Pannę luje zabili w mieszkaniu. Siedemdziesiąt ran kłutych, przywiązana do krzesła. Na pogrzebie pół pikiety (autobus cały podjechał pod urząd), wszystkie płaczą, bo przecież taka dobra, ale jak przyszło śpiewać „Panno szlachetna i błogosławiona...”, „Panno niepokaaaalana” - to już cioty nie wytrzymały i w śmiech, bo i jaka z niej była niepokalana!





Kalicka



W Wielkim Atlasie Ciot Polskich, na stronie poświęconej Kalickiej, w prawym dolnym rogu szczerzy się czaszka. Grzyb śmiertelnie trujący, choć może zwabić was poczciwym, apetycznym wyglądem uśmiechniętego, schludnego starszego pana, a potem was znajdą w wersalce po miesiącu! Jak idzie przez park w białym płaszczu i kapeluszu, to każdy myśli: wielka dama. A po godzinie spotkasz ją w opiece społecznej, jak na tanią zupkę czeka.

Nie daj Bóg przyczepi się do ciebie, gdy z jakim młodym lujem będziesz szła przez park, słodka dla ciebie będzie jak wyrób jakiś cukierniczy komunistyczny. Zaraz cię wyśle po papierosy, po cokolwiek, po gazetę „Nie”, po baterie, a twojego luja zacznie badać i jak się zorientuje, że nie wie nic, kto ona, to tak mu powie:

- Ty naprawdę z tym czuczłem się zadajesz? - znaczy się - z tobą. Tu bardzo posmutnieje i schyli się lujowi do ucha, jakby bolesne jakieś prawdy wbrew własnej woli wyjawić mu musiała, dla ratowania życia lujowskiego:

- Przykro mi ci to mówić, bo to przecież z człowiekiem tym tu przyszedłeś, on po baterie, po gazetę poszedł, ale... - do ucha lujowskiego jeszcze bardziej się schyli - nie marnuj sobie, chłopak, życia... Nie marnuj sobie życia, a to nie wiesz, że to wywłoka najgorsza, że już gorszej nie mogłeś trafić? Toż to wywłoka, chora, biedna, wszyscy już w latach siedemdziesiątych się od niej czym się dało pozarażali, jak ciebie jeszcze, chłopak, na świecie nie było, ona już trzecią kiłę przechodziła... Ze mną lepiej się zadaj - tak powie, żeby tylko co młodego tego wieczoru obciągnąć. Ale jak wrócisz z tą baterią perfidnie przez nią wymyśloną, to znowu słodka dla ciebie będzie, bo już truciznę w uchu lujowskim zasiała.

Siedzi kurwiszon na ławce, uśmiecha się przyjaźnie, mówi o Fredce:

- To taki dobry człowiek, ta nasza Fredka, jakie to ważne, żeby być dobrym człowiekiem... - a jacyś młodzi luje, co z domu uciekli, patrzą w nią jak w ołtarz i ani im przez myśl nie przejdzie, z kim się zadają...

Kalicka wtedy mieszkała u Diany, czyhała na jej śmierć, bo miała nadzieję, że jej mieszkanie zostawi. Skąd to kurwiszcze sobie ubzdurało, że Diana jej to mieszkanie zostawi, zresztą - zapuszczone, tam i grzyb był... Ale ładny rozkład - jak ona miała rodzinę, która by Kalickiej nic nie pozwoliła odziedziczyć? Dosyć, że w nocy przebierała się za Pannę, bo wiedziała, że Diana ma chore serce. I mówiła:

- Chodź już do mnie, chodź, chodź...

W prześcieradle, nie w prześcieradle, nie wiem już dokładnie, jak tego ducha Panny udawała, ale szmata była okropna. Ona ze Wschodu tu przyjechała. Najpierw do Warszawy, tam kradła, siedziała, potem znowu kradła i gdy już jej się grunt palił pod nogami, tu kurwa przyjechała. W tej Warszawie to na przykład Kalicka u takiego luja mieszkała. Luj udał, że wychodzi z domu, a się schował i patrzy, co kurwiszon zrobi, a ta oczywiście już grzebać po wszystkich szufladach! To na jakiś czas wróciła w pizdu nazad na Wschód. Potem tu ją przywiało, przed mendami. W Niemczech ile butów nakradła. Do dziś jeszcze, mimo że przecież kurwiszon żyje w skrajnej nędzy, nic nie ma, żadnej zapomogi, to ciuchy i buty ma zawsze na sobie najdroższe. Dziwią się cioty, skąd, ale tylko te, co jej nie znają. Bo już mi powiedziała Anna:

- Przecież ona każdy but, ba nawet płaszcz potrafi ze sklepu wynieść, każdy! Byleby tylko nie z takiego, gdzie są te zabezpieczenia, ale mało to jeszcze sklepów, w których normalnie drogie ciuchy nie mają tych zabezpieczeń? Kurwiszon co prawda umie wycinać nożyczkami te zabezpieczenia, ale że ona nie to pokolenie (co taka np. Pizdencja), to dobra w te elektroniczne klocki nie jest, nie do końca rozumie. Tak że Kalicka forsą nie grzeszy, ale co się da ukraść, to zawsze se wybiera ze sklepu najdroższe... Ale jak do Opieki idzie, po darmowy obiadek (bo tego przecież nie ukradnie), po zasiłek, to myślicie, że w tych butach kradzionych, długich, lśniących, z krokodyla? Nie, kurwiszon na taką dziadówkę się robi, w czapce z pomponem, w łachach... To jest aktorka!

Przywoziła z Rajchu jakieś tanie podróby perfum i tu na targu za te dziesięć złotych sprzedawała, ale sama zawsze czym lepszym pachniała. To był kurwiszon.

Na przykład w nocy, w parku, suki jeżdżą, ona przecież zawsze, ale to zawsze była poszukiwana, jeszcze za sprawki warszawskie. To ona potrafiła tak: kogoś w nocy wyrwała, obciąga, a już oczywiście spodnie mu spuściła na same buty i tu drutuje, a już kieszenie wszystkie czyści, bo luj już nie czuje tych spodni. Facet się spuścił, poszedł. Rychło zauważył, że nie ma portfela, kluczy, nic, bo mu suka wszystko wyczyściła, a że w nocy w parku aż niebiesko od milicji, to zaraz zatrzymał radiowóz i mówi:

- Trudno, jest tak a tak, już się przyznam, jestem homoseksualistą, tu mi ten to a ten (Kalicka) obciągał pod krzakiem, spodnie mi spuścił i wszystko podczas tego z kieszeni powyciągał... - brr - w życiu bym tak mendom nie powiedziała, ale ten powiedział. To oni:

- Który to?

Patrzą, a kurwiszon w najlepsze siedzi na ławce w alejce, po ciemku! Zaraz ją w kajdanki, do radiowozu, dowód proszę, ta daje, to mendy:

- Kurwa, facet, jak ty na terenie całego kraju poszukiwany jesteś! - Natenczas kurwiszcze do suki zapakowali i w pizdu na sygnale prosto do aresztu powieźli. Oczywiście ta w tym areszcie potem dokazywała, a jak! Mendy wredne dla ciot były, oj i nawzajem. Mendy w latach dawnych ciotom na komendach kazały na stół wejść, znęcały się, mówiły do nich w rodzaju żeńskim, że każdy normalny człowiek dawno by zażalenie pisał, a cioty tylko się śmiały przez łzy i jeszcze co po niektórego to nawet i obciągnęły. Bo cioty to zaraz sobie myślały, jak to w parku potem opowiedzą, że nowe nimby do swojej biografii właśnie zdobywają.

To po latach, jak kurwiszcze wypuścili, to taka chuda była, biedna, nędzę prawdziwą przeżywała. Jakby nie Kalicka. Jakby chora. Aż cioty się zbierały na zupkę dla niej. No i wtedy nadarzyła się Panna z tymi swoimi darmowymi obiadkami. To załatwiła Kalickiej pracę jako opiekunce społecznej. Nawet mnie raz brała ze sobą do takiej jednej staruszki ślepawej i głuchej, przykutej do łóżka. Że kurwiszcze przyprowadzało sobie lujów, w kuchni z nimi wino marki „Wino” piło, a staruszka nic o tym nie wiedziała, to ci chyba nie muszę mówić? Oczywiście pewnie i jej całe mieszkanie wyczyściła, bo potem znowu długo jej w parku niczyje oczy nie widziały, aż dopiero gdy nagle wypłynęła z tym „Taborem” czy innym jakim zespołem. To w tych kapelach cygańskich, jak spił się konferansjer, to ona z różą w ręku wychodziła i gadane miała, oj, miała! Ta Kalicka.

Orkiestra tusz! Talerze grają i wychodzi kurwiszon we fraku i tak:

- Proszę Państwa, zespół „Tabor”... Już każda z pań marzy tylko o tym, żeby poznać jakiegoś pięknego Cygana... A każdy pan - żeby jakąś piękną Cygankę... Miłość Cygana, co warta, a przecież... (tak, kurwiszon nawija, a gdy mówi „miłość” to o obciągu myśli).

To jej mówili Cyganie z tego zespołu:

- Toż ty, kurwo jedna, lepsza jesteś od naszego konferansjera! - Ale oczywiście przekrętów narobiła finansowych i znowu poszła siedzieć. Bo przychodzili ludzie na występ, patrzą, a tu po kilka osób na to samo miejsce ma bilet! A kurwiszon za kulisami stoi z tą różą i się cieszy!

Albo jak innym razem góral przyjechał kierpce sprzedawać, to ta do niego w blaszaku po góralsku:

- Pokas ptoka, pokas ptoka...

Jeszcze kiedyś tam kurwiszcze w samie (za głębokiej komuny) ukradło taki olbrzymi słoik dżemu, w siatkę włożyła i idzie. To jakiś luj, co go znała pewnie z któregoś obciągu, za nim:

- Cwel, cwel.

Jak ta kurwa się nie zamachnęła, jak tym słojem mu z całej siły nie przypierdoliła w pysk, że luj cały we krwi, szkło w pysku, luj nieprzytomny idzie przez cały sklep z twarzą we krwi, baby z zakupami uciekają przed nim jak przed cholerą. A ona tylko:

- Żebyś cioty na drugi raz nie zaczepiał.

potem? Potem przyszły lata osiemdziesiąte i mendy wymyśliły akcję „Hiacynt”, a właściwie odgapiły od enerdowskiej STASI i rumuńskiej securitate. To cioty zaczęły na siebie nawzajem kablować obyczajówce jak dzikie, choć ci je tam poniewierali potwornie. Miały tę potrzebę opowiadania, zmyślania, co zwykle w obgadywaniu zaspokajały, a teraz znalazły uważniejszych słuchaczy. Coraz więcej ciot miało swoją teczkę, Bronka Ubeczka pękała od wiadomości. I Kalicką pogrążyły na dobre. Bo jak zaczęły zmyślać, do tej jej biografii jeszcze dodawać, to mendy się za głowy złapały, jakiego to ptaszka mają. I tak Kalicka, która zawsze była pierwsza do plotek, zginęła od swojej własnej broni.





Fredka



siedzi na ławce w parku przed południem i śpi. Śpi, bo jest już stara i kołysze ją złota jesień. Obok położyła siatkę, w której ma herbatę w butelce po occie. Następna ławka jest pusta. Kolejna - też pusta. A jeszcze dalej siedzi Kalicka z jakimś młodym lujem na ucieczce i z ciotami. Gdy głowa biednej, starej Fredki zaczyna się kiwać i opadać, Kalicka po cichu mruga do nas pokazując na nią i zakrada się od tyłu. BUCH! Straszy Fredkę, która przerażona i nieprzytomna wybałusza oczy. Cioty w śmiech.

Przyjeżdża do parku codziennie z któregoś z podwrocławskich miasteczek. Z jakiejś Oleśnicy, Oławy czy Milicza, z Dzierżoniowa albo Środy Śląskiej, nie ważne - ważne jest to, że przyjeżdża za trzy złote pekaesem i już o dziesiątej rano opala się w jesiennym słońcu na ławce. Co by zresztą robiła w tej swojej Środzie, w tym swoim Miliczu? To samo, tylko w normalnym parku, który by sobie siłą wyobraźni przerobiła na pikietę.

Ale raz na miesiąc listonosz przynosi rentę i Fredka wyświeżona, w brązowej marynarce, przyjeżdża jak zawsze, ale uroczyściej. Bo pieniędzy ze sobą nie zabiera, ale o nich pamięta. I ma w portfelu wszystkiego sześćdziesiąt złotych. Trzy razy po dwadzieścia w trzech kopertach. I trzy razy z nastoletnimi lujami, co są na ucieczce i potrzebują pieniędzy idzie w ruiny. Trzy razy drutuje po dwadzieścia złotych. A w miesiącu to może sobie co najwyżej wykupić pogodną jesień.

Do Fredki jest jeszcze jeden appendix taki, że wcale nie jest z żadnego tam Milicza, tylko z bardzo dalekiej dzielnicy Wrocławia, a ta kurwa, Kalicka, jak zawsze przesadzała. Ten człowiek w życiu słowa prawdy nie powiedział.





Okno z widokiem na Promenadę Gwiazd



Heterycy też mają śmiesznie. Siedzę w nocy w oknie. Przepływa przede mną promenada, jak rzeka pięknych chłopców. W „Neptunie” pod dachem z blachy falistej jakiś wodzirej mówi, że teraz zaśpiewają piosenkę od kogoś tam, skądś tam, po czym zaczyna śpiewać disco - polo. O miła moja, czy zdradziłem kiedyś cię. A potem jeszcze Biełyje rozy, co mnie rozrzewnia. Pod oknem idzie około ośmioosobowa grupa chłopaków. Właściwie w wieku między chłopakiem a facetem, ze 24 lata. Naprzeciw naciera grupa kobiet w podobnym wieku, ale one są już po stronie kobiet, to pewne. Wszyscy wystrojeni, wypachnieni, utlenieni i na biało, jak to na promenadzie. Jedna kobieta z wózkiem, jeden facet łysy. Ta z wózkiem rzuca się na tego łysego:

- A ty co tu robisz?

I już go całować, a łysy się daje, ale bardzo zmieszany. Okazuje się, że pomyliła go z jakimś innym łysym, swoim. Towarzystwo w śmiech. Ale że wszyscy po piwku, to nikt się nie przejmuje, na wielkomiejskiej ulicy byłby to koszmar, tu - okazja! Więc ta z wózkiem do koleżanki:

- Cho no tu. Do kogo u nas on jest podobny?!

Ta zgaduje. Szepcze jej na ucho, do kogo. Śmiech. Panowie zapoznają się z paniami.

Panowie: - To może na piwko

Panie: - A pewnie, jutro, jak się znowu spotkamy.

Oni: - To dajcie nam, dziewczyny, telefon.

One: - E... nie... Jak się spotkamy, to bardzo chętnie, ale tak to nie bardzo... - To głównie łysy nalega, bo reszta panów trochę na uboczu. I się ślinią. Obejdą się dziś ślinką. Ja w tym wszystkim zawieszona nad nimi, przez nich nie widziana, choć wystarczyłoby unieść głowę, wygolona tam na dole, przegięta, cyniczna ciota. Pijąca ich ślinkę i ich podglądająca, jak w łazience.

Naraz za drzwiami do mojego pokoju hałas jak sto diabłów! I trwa, trwa. Naciągam gacie, otwieram szybko drzwi, a to Głucha Baba, co mi wynajmuje, siedzi i Klan ogląda na cały regulator, żeby słyszeć.





Redemptorysta



Redemptorysta uśmiecha się.

Byłem w »Janeczce«. Usiadłem przy ladzie - naprzeciw lustra... tam są wysokie stołki i obite ściany lustrami. Patrzę w lustro i mój wzrok spotyka się z czyimś wzrokiem. Ten ktoś odstawił filiżankę. Potem weszło towarzystwo bardzo zmanierowane. Usiadło po przeciwnej stronie. Ten ktoś robił mi o nich uwagę. Ale ja się zaczerwieniłem i szybko wyszedłem. [...]



Włodek opowiedział - w związku z problemami ostatnich czasów tego domu - że jeszcze ma powodzenie. Niedawno wracał. Pierwsza w nocy. Wstępuje na Gdański po papierosy. Ktoś stoi z boku i go kokietuje. I tak z chwili na chwilę doszło do gadki. Ale że ta osoba miała pociąg za godzinę (więc jak jechać na Bielany), to umówili się na dziś wieczór. Bo wraca pociągiem. Na 22.47. I Włodek idzie. [...]



- [...] Byłem, wyobraźcie sobie, panowie, znów w tej »Janeczce«.

- Z lustrami?

- Tak.

- I co?

- Przycisz trochę. - Le. do mnie. - Nic, tylko te grania i grania. Do znudzenia.

- Nic specjalnego, ale ile się kręci tych...

- A na manikiurze byłeś?

- Tak. Byłem.

- W Bristolu?

- W Bristolu. Jak zwykle. Zawsze tam chodzę.

- I smarują ci pazury?

- Bezbarwnym lakierem. [...]

- Lecę, tylko wypalę, pan sporty? Bo ja tylko sporty.

- Na kolację?

- Tak. Podaję do stołu. Lecę. Można do panów zajrzeć, Leszku? W środę czy w sobotę? Ja się tu regeneruję”.



M. Białoszewski, Donosy rzeczywistości (1973)





Już się nie odegnę!



- O! Tu zaszła zmiana! - mówi patrząc mi między nogi jeden z Poznania, na szczęście nie skórzak - Od razu lepiej. No, kto to widział takie kudły nosić jak brodę! - Bo oni to nawet pachy golą. A mi się zawsze zdaje, że od tego staję się bardziej cielesny. Że jak się wygoli taką pachę, to ona od tego nagle się pojawia i zaczyna ostentacyjnie istnieć. A jak się całe ciało wydepiluje laserem, to w ogóle całe ciało zaczyna krzyczeć, być. Tymczasem my, starzy, zgarbieni intelektualiści, tacy co to do kawiarni gazetę czytać, w marynarce szarej, w okularach, z fajką, pisarze niedogoleni, my mamy ciała raczej przeźroczystawe, nie rzucające się w oczy. Zapominamy o nich. Bo i taki ktoś we mnie jest. I to jak! Wystarczy pogrzebać. Ale gdy ktoś do mnie męsko, to ja się wycofuję w kobietę, a znowu gdy zbyt kobieco, to na odwrót. Ruchome to wszystko i gdy tak piszę tę ciotowską księgę, podkoszulkę, śmiech powiedzieć, sobie tak uchylam z ramion, żeby jak dekolt, dzwonię do moich znajomych ciotek, śmichy - chichy, że już tak się przegięłam w paragraf, że chyba już jestem nie do odzyskania dla społeczeństwa, koniec ze mną, Lukrecja, ratunku, chyba już się nigdy nie odegnę, w niedogolonego intelektualistę nie powrócę... Już się i ludzie za mną oglądają na ulicy, gdy raz na dzień po papierosy i pizzę wychodzę.

- Dzwonię i mówię:

- Gadaj, Patrycja, Gadaj, Lukrecja, o tym, a i o owym.

- A to, jak Zdzicha na grób weszła, żeby ją strażnik cmentarza zobaczył i się onanizowała, i grób się zawalił, i ona na milicji mówi: co z tego, że areszt, kara, kiedy mnie ta dusza będzie prześladować, com jej grób rozwaliła! I potem Zdzicha polazła do takiej od wróżb, której potem nie zapłaciła pięćset złotych. No. Retardację teraz ci zrobię i tchu zaczerpnę. Minęło czasu mało wiele, Zdzicha wtenczas wszędzie się onanizowała. Co jadę pociągiem, pod nasypem, słyszę:

- Zboczeniec! Zboczenie! Ludziska uciekajta! - ludziska wszystkie się do okien garną, a ja nie, bo wiem, że to jest rejon grasowania Zdzichy... I o czym to ja mówiłam? Ach. Zdzicha jej nie zapłaciła tych pieniędzy i dziwne rzeczy zaczęły się wyprawiać... Pożar miała w domu, to, śmo, tak że w końcu wzięła te pięćset złotych i jej wysłała pocztą, i wszystko się uspokoiło.

- No i?

- No co? To to już, Michaśka, opisałaś? - cioty są psychiczne.

- No już bez przesady, tego już opisywać nie będę, że ona jest psychiczna i wali konia wszędzie, policję sobie na kark sprowadza, to już nie...

- No, jak się powiedziało A...

- To nie trzeba zaraz mówić Z.

rrrr! Dzwoni jedna z dwóch sióstr Kioskarek.

- A, ty kurwo, napisałaś, jak nam w osiemdziesiątym ósmym pokazywałaś w kiosku, jakiego masz dużego? No, u nas, w kiosku, w środku... - Cioty mówią do siebie pieszczotliwie „kurwo”, „zdziro”, „szmato” i się cieszą.

- Nie... Już wy byście mi tą książkę tak napisały, że na mnie to by suchej nitki nie zostało... Już i tak... Czy ja myślałam kiedyś, że dojdzie do tego, żeby mi Flora książkę za mnie pisała? Nie dość, że pół wrocławskiej pikiety książkę mi pisze?

Więc kioskarki pamiętają mnie z tamtych lat. Nic się nie zmieniły. Tyle, że teraz się wzbogaciły i jeżdżą do Tunezji na Arabów:

- Wiesz, musisz mieć dla nich wódkę i musisz strasznie uważać, bo oni jednak mieli mnóstwo... To jednak są prostytutki, no, na pewno nie aż takie, jak my, ale wystarczy...

- Ach, żeby tak Bronkę Ubeczkę spotkać, ale ona się już rzadko pokazuje, tylko w Szczytnikach, żeby tak ją spotkać, już ona tam każdej piosenkarce prowadziła teczkę, ją zapytać...





Perspektyw ważniejszy od człowieka



Emerytka nr 1:

- Nie ma dzikich plaż, na których zbierałam bursztyny, już nie ma! W latach osiemdziesiątych to tu się działo! Nikt nie wiedział o AIDS, wszyscy go sobie ochoczo przekazywali. Nikt nie używał kondomów. Po co? I gdzieś tak około osiemdziesiątego ósmego, nagle zaczęło się o tym mówić. Tu, na plaży, w Lubiewie, w Rowach. Bo i tam jest taka plaża. Zaczęło się mówić, ale tylko mówić, nikomu nie przeszło przez myśl, że coś takiego może być w Polsce. To było z mitycznego Zachodu, to było coś jak ananasy, jakiś szpan, jakieś coś jak narkotyki, ja wiem? Egzotyka i nawet nikt się nie martwił, żeby to do nas mogło dojść. I pewnie wszyscy byli święcie przekonani, że gdyby nie upadek komuny, to by nie doszło. Bo jakże to tak w komunizmie AIDS? W naszych szarych sklepach miałby w kolejce stać facet z czerwoną gwiazdką na czole? AIDS się z ostrą czerwienią kojarzyła, a przecież komuna taka szara. A nawet jakby takie rzeczy za komuny były, to by nikt o tym nie mówił, nie pisał. To Zachód przyszedł do nas i przywlókł swoje choroby, swoje ananasy podejrzane. A kto go zapraszał? Albo to źle było nad jeziorem Wigry, augustowskie noce, kormoranów wątła nić, tańce na drewnianym molo... Komary. Wyżywienie było w stołówce bardzo dobre, oj, jakie dobre... Rano zupa mleczna, jabłko, bułki, masełko w kostce, dżem, często i serek plasterkami. Potem obiad porządnie, nie żadne tam fastfudy, tylko zupa (pomidorowa, ogórkowa), drugie - kotlet mielony, kartofle pirre, mizeria. Kompot, albo i płyn z galaretki, a i deser: ciacho jakieś z kremem. Dalej - podwieczorek: bułka słodka, jabłko, gruszka, kompot. Kolacja to już w ogóle, wszystko. Ser żółty w plastrach, kiełbasa z takimi okami tłuszczu, sałatka ze śledzia... Kioski z pamiątkami. Się jeździło i co teraz człowiek tej emerytury ma kilkaset złotych, żeby tu przyjechać raz na rok się wygzić musi w kryształ, co na telewizorze stoi, wrzucać monety cały rok, w kryształowy wazon. Tak, ja na wszystko muszę zakładać kryształ. Wtedy wakacje to się po prostu człowiekowi należały i już. Sanatorium się należało. Czas był, to się czytało świetne książki wypożyczone z zakładu, na ławce, w parku, w łóżku. Teraz młodzież to co? A wtedy do harcerstwa się należało i w czynie społecznym sprzątało, klomby się piękne sadziło, kwiatuszki. A tu, proszę - całe wydmy w śmieciu, w butelkach, w porwanych gazetach, bo se dupę gazetami gejowskimi podcierają. Apel mój: „cioty! nie śmiećcie tak, no, jak to potem wygląda”! Niech pan to zapisze, panie Michale.

Ja do Ciechocinka, do tężni jeździłam... W kawiarni koło „grzybka” się tańczyło, wodzirej do tańca prowadził... Siedziało się na ławkach wokół tężni, wdychało, plotkowało, albo i w parku Zdrojowym, gdzie pijalnia i pawie, i czarne, czarne łabędzie chodziły z czerwonymi dziobami... Tak tam pięknie! Woda z Ciechocinka to się nazywała „Krystynka” - sławetna chyba na całą Polskę. W pijalni raz się płaciło symboliczną opłatę i można było cały dzień pić tą wodę z takiego kraniku w kształcie żabki. Oczywiście w tym parku Zdrojowym też się spotykali pederaści, a jakże, pikieta była z przyległościami, wszystko po bożemu. Pawie w klatkach wielkich, na środku parku. Wolisz góry - Krynica Górska, morze - Krynica Morska, jeszcze gdzieś indziej - jedziesz po prostu do Krynicy, dla każdego coś miłego. W pociąg wsiadałam i se z dupą jechałam, elegancko. Nie było tej nerwowości, tego załatania. Można było całe życie na jakim bądź etacie przeplotkować, przekawować i przepapieroskować. Ja pracowałam w szatni i niech mi nikt nie mówi, że to była zła praca! Przychodziła do mnie już rano Kangurzyca, bo naprzeciw pikiety pracowałam. Tyle co te kurtki odebrać, koniec roboty. Tyle, że od drzwi, takich ciężkich, rzeźbionych potwornie ciągło, a cholery nie zamykały. Zrobiłam jedną kartkę: „Kulturalnych ludzi zamykanie drzwi nie trudzi”, nic, więc zmieniłam na „Zamykać drzwi!” - nie było skutku, trzecią tablicę dałam, darłam się, ale w końcu za każdym razem nowa osoba nie zamykała, zostawiała otwarte. Chciałam, żeby mi ze szkła tak od lady do sufitu taką budę zrobili, żebym tylko jak w kiosku siedziała i przez małą dziurę te palta brała, to mi powiedział jeden z drugim mądrala, profesor, architekt (tfu!):

- Nie, pomieszczenie zabytkowe, perspektyw by się zniekształcił, czy jakoś tak, że mniej klarowny, ja mówię proszę ciebie: perspektyw zawsze u nich ważniejszy będzie od człowieka żywego. A tą ladę, to podczas remontu robotnicy mnie pytali, na jaką wysokość zrobić, to ja im kazałam tak specjalnie na wysokość nieco poniżej chuja, że mogłam się każdemu przyglądać.

Krem z filtrem to się kupowało w Baltonie, jak był, a jak nie, to nie. Bo takiego do twarzy nigdzie nie było. Cioty sobie gęby wszystkim smarowały, ale nie kremem, na przykład olejem, albo jakimś jogurtem. A muzyka jaka wtedy była wspaniała, Wodecki, Sława Przybylska, wszystko melodyjne, tekst na poziomie, romantyczny i do rymu i do taktu, a teraz te rapy... Nie ma dzikich plaż... A jak się nie daj Bóg zachorowało nad morzem, to się szło i bez pytania od razu leczyli, wszędzie się można było leczyć. A niech mi tu gdzie teraz serce nie daj Bóg coś, to mi powiedzą, że mam jechać do swego miejsca zamieszkania. Mówię panu: nie żyje już ani Pies Pankracy, ani Miś Uszatek... Nie ma dzikich plaż, już nie ma dzikich plaż...





Emerytka nr 2

-.No, bywały i ciemniejsze strony. Razu pewnego (tu mieliśmy nasz ośrodek i nad Nieckiem) wszyscy się pochorowali od bigosu na winie. „Na winie” się mówiło, bo co się nawinie, to tam wkładali. Wszyscy ten bigos chwalili, zajadali się, a taki kelner jeden do mnie smalił cholewki, jak to się mówi, i bierze mnie na stronę:

- Panie Wiesławie, jest tak a tak, niech pan tego nie je, bo to świństwo na kiełbasie, co rano jeszcze była zielona, zgniła, ale kucharka powiedziała, że jak się podsmaży, to nic nie będzie widać. - I wszyscy się zajadali, a w nocy jak nie buchnie wieść: „Wszyscy zatrucie pokarmowe”! Do sławojki kolejki, w tej kolejce już wymiotują. Bo tam tylko taka budka była, a w niej dziura w ziemi i muchy latają... Albo kiedy indziej idziemy z koleżanką do budki kupić lody, a pani nam mówi:

- Na razie nie, przyjechały rozmrożone i nie zdążyłam ich jeszcze ponownie zamrozić, proszę przyjść za godzinkę... Boże! Albo gdy się szło na pocztę, wtenczas się zamawiało, panie Michałku, rozmowę w kabinie i ta telefonistka w trakcie rozmowy co chwilę się włączała i pytała:

- Mówi się? - To nawet porządnie się przeginać nie było można, bo w każdej chwili baba mogła się włączyć i zapytać „Mówi się?”, bo ona się tak upewniała, czy jeszcze trwa rozmowa, to się odpowiadało jej:

- Mówi się, mówi się... - takim znudzonym głosem. Ale za komuny to w ogóle się mówiło. Nic nie było, w sklepach, panie, pustki, to co pozostawało, jak nie zmyślać? To się obgadywało inne cioty nie przez złość, tylko tak sobie, żeby każdej dorobić jakąś śmieszną historyjkę.

…

- Firany poprałam przed wyjazdem, okna pomyłam, kurze zrobiłam, kwiaty do sąsiadki... Uf, mogę odetchnąć.





Wielki Atlas Ciot Polskich





Ciotki Elegantki



Wzięłam, zabrałam papierosy i idę grajdołami na spacer w stronę Świnoujścia, patrzę - Aptekara owa z Bydgoszczy leży, parasol se biały z napisem „Vichy” otworzyła i smaruje się jak zwykle filtrami. Ukłoniłam się grzecznie, uszanowanie moje złożyłam i nuż ją nagabywać o te wszy łonowe, jak je wyleczyć? Wykład mi cały zrobiła natychmiast, żeby wszystko, co się da, wydepilować na gładko, takoż włosy na nogach, pod pachami, bo mi się poprzenoszą, bo w skrajnych przypadkach i nie leczone, to nawet na włosach w nosie, uszach i na brwiach potrafią kurwy się osiedlić. Dalej - koniecznie Jacutin kupić w aptece, już bez mówienia o tych wszach. Po prostu:

- Proszę Jacutin. - Podziękowałam jej i szybko się ulotniłam, bo powiedziała, że skoro już wszy złapałam, to prawdopodobnie i co inne, gorsze też złapać mogłam, więc ona by mnie wysłała tu, do ośrodka zdrowia na badania WR i inne takie... No i znowu zaczyna mnie namawiać na zakup internetowej kamery i porzucenie tego tu zepsucia na żywo. Mimo, że bogata, mieszka wciąż w tym samym pokoju, w którym przyszła na świat. Ze starą matką za ścianą, z pierwszym młodzieńczym końskim ogonem zawieszonym na pamiątkę na makatce, zamiast warkocza. Wygląda to trochę jak w Oświęcimiu. Wszędzie po sufit równo poukładane pornole, na odłażących tapetach stare plakaty jeszcze z lat osiemdziesiątych, reklamujące filmy judo i Powrót ET. W samym centrum tej nory stoi komputer, i - drogie dzieci - nigdy, ale to nigdy nie odpowiadajcie temu panu na czacie, choćby i mówił, że ma trzynaście lat, że bawi się lalkami! To właśnie on jest tym grubym facetem z plakatu przestrzegającego dzieci przed obcymi w internecie, tylko o jednym myśli. Korzysta z usług agencji towarzyskiej „Chatka Małego Skrzatka” i biura podróży „Smyk”. Pożre was wszystkich, z kosteczkami, wywali jęzor i zliże, dotrze do was przez swoją najnowszej generacji kamerę, no, wyobraźcie sobie wielki, czerwony jęzor wyłażący z kamery i zlizujący was! Bo w internecie - tam jest prawdziwa lubież, prawdziwe lubiewo, prawdziwa ciotowska bicz!

- Sąsiad przyszedł, zamontował, elegancko, wyjaśnił, co i jak, wchodzi do Windowsa, a tam tapeta z nagim „Mister Nowego Mena 2003”...



Słońce już na swym złotym rydwanie więcej jak w połowie drogi i bzyczenia bąków ustępują powoli miejsca komarom. Morze stoi płaskie i srebrne, wiatru nie ma. W tym płaskim jeziorze stoją zanurzeni nieruchomi ludzie. Jak na obrazku przedstawiającym chrzest w Jordanie. Ale grzechu już nie ma. U góry, na wydmach stoi jedna gruba, którą zawsze podziwiam. Z jedwabnego ręcznika w wielkie, białe kwiaty zrobiła sobie tunikę i kuca, piersi zasłania, zawiązuje. Stara, ale z tyłu ma długie, ufarbowane na rudo włosy. Raz ją podsłuchałam, jak rozmawiała przez komórkę po rosyjsku. Innym razem pozdrowiłam ją z daleka, to odkłoniła się bardzo dystyngowanie, jak kulturalne staruszki w Niemczech.

Czasem o kiju lasem tu idzie, jak wiedźma, te włosy z tyłu się kręcą, połyskują najróżniejszymi odcieniami czerwieni, a reszta już łysa. Zawsze ubrana w spódnicę, a to z koca, a to z ręcznika w kwiaty, byle nie w spodniach... I piersi nigdy, przenigdy nie pokaże, supełek zawiąże... Zawsze przy niej jest inny stary gruby mężczyzna - to mąż. I tak dwóch - jeden męski, drugi kobiecy, stare małżeństwo. Ona w tej swojej sukni z ręcznika w kwiaty, on z wędką, z papierosem...

Mijam ją, mijam kilka grajdołów ze spieczonymi na czarno nagimi panami około czterdziestki, mijam ich bardzo wielu. Każdy sam, każdy z markowym plecaczkiem, z papierosami eleganckimi, z dobrym olejkiem, ze swoim markowym smutkiem na stałe przyczepionym do twarzy. I naraz grajdół ocieniony jakimiś krzaczkami fikuśnymi, a w nim dwie damessy młodziutkie, eleganckie. Jedna z trwałą na barana i ufarbowana na czarno - granatowo, w wielkich okularach. Druga prześliczna, długie, rude włosy, twarz osiemnastoletniego efeba. Od razu za mną gwiżdżą, więc mówię głośno:

- Dzień dobry, a co tak w ocienieniu, czyżby panience szkodziło słonko nasze?

- A szkodzi mojej Bogusi słonko, ona bardzo delikatną ma karnację...

Dam głowę, że to są Ciotki Elegantki, że pochodzą z dużego miasta i zarabiają powyżej trzech tysięcy miesięcznie, że korzystają z usług i wykupują abonament. Bardzo zresztą sympatyczne. Aby sprawdzić, jak to naprawdę z nimi jest, robię im test pt. „Prostownica”. Otóż należy w rozmowie zauważyć, że właśnie nabyło się prostownicę do włosów. Jeśli pytanie testowanej ciotki brzmi „a co to jest” - oblała, ale jeśli zapyta: „ceramiczną?” - to mamy do czynienia z klasyczną Ciotką Elegantką.

- Ceramiczną? - pyta Boguśka bardzo zainteresowana. I już się dowiaduje, że oczywiście ceramiczną, bo przecież jeśli idzie o prostownice do włosów, to w ogóle nie opłaca się kupować tych metalowych, bo przecież palą włosy niemiłosiernie. Dodatkowo chodzi o to, aby uzyskać efekt skrzyżowania prostownicy z karbownicą... I inne tu jeszcze wkradają się komplikacje. Prostować, dobrze, ale na co? Czy na profesjonalne fluidy, do kupienia tylko w droższych salonach, po sto złotych, dobrze - ale teraz której firmy, który nie klei, a który klei włosy. Dalej, czy z farbą czy bez farby, czy farbę na całą głowę, czy może tylko na modną ostatnio „płetwę”, która wraz ze wspomnieniami Limahla powraca na fali reminiscencji lat osiemdziesiątych. Ale to dopiero głowa, a nawet nie cała. Bo dalej: paznokcie - więc czy lepiej iść do zakładu na tipsy, na manicure, czy samej se robić w domu cążkami, patykami z drewna sandałowego te skórki odginać, bo już są w sklepach. Czy – dalej - lepsze kosmetyki ze Starej Mydlarni, z Mydlarni czy z Sabon? No? I kto mi na to odpowie? Bo co Ciotka Elegantka, to co innego poleca. Dalej - czy zęby wybielać tym gównem z Rossmana, czy w zakładzie dentystycznym, a włosy, gdy na końcówkach się rozdwajają, zlepiać metodą Kerastes, czy Welli Proffesional, albo i L'anzą? Cholera wie. Ubranie:

- Czy szyć sobie, czy nie szyć, czy raczej cytować z przeszłości, czy nie, a może lepiej kupić ciuch rzadziej, a za to bardzo drogi, niż potem mieć całą szafę wypełnioną badziewiem, którego przecież się nie używa... - Nagle Boguśka patrzy na moje buty z Zary, które trzymałam w ręku, a teraz na piasek rzuciłam i do swojej czarnej małpy:

- Popatrz, z czym ci się kojarzą te buty?

Śmieją się do siebie.

- Co ja się w tych butach namęczyłem... - Aha - czyli miała takie same. Z Ciotkami Elegantkami jest ten kłopot, że jak już coś fajnego w Zarze rzucą, to wszystkie Ciotki Elegantki w całej Polsce mają dokładnie to samo, bo innych sklepów dla nich w tym kraju nie ma. Chyba że se u Arturzycy uszyją, ale to już najwyższa szkoła jazdy. Potem w Scenie, w Scorpio i gdzie tam jeszcze nagle wszystkie mają to samo i zawsze sobie obiecują, że już nigdy nic w Zarze nie kupią. No, chyba, że bluzkę na damskim oddziale, bo cioty chude, długie ręce, długie szyje, nowy typ człowieka, to się w te króciutkie (brylant w pępku!) obcisłe bluzeczki mieszczą. A też i biżuteria do zdobienia paznokci u rąk i nóg, bransolety na nogi i cały rynek pielęgnacji stopy otwiera się przed nami, bogatymi ciotami, które nudzimy się śmiertelnie po pracy.

Wszystkie znane mi młode Ciotki Elegantki przeczytały co najmniej jedną książkę - Niebezpieczne związki i utożsamiały się z główną postacią pani de Merteuil. Potem piszą do siebie esemesy i zaczynają od „drogi Wicehrabio”... Ja na przykład dziennik mój tak właśnie piszę, w formie listów do mojej przyjaciółki Pauli, którą w tych listach właśnie panią de Merteuil zowię... A piszę pismem pochyłym, pełnym zawijasów. Wszystkie intrygi, najczęściej zmyślone, ale czasem i prawdziwe jej powierzam, często gęsto cynicznym jakim zawijasem albo i archaizmem okraszając.

- Większość polskich ciotek to niestety - Boguśka spuszcza rzęsy - jeszcze wciąż metkownice. Podchodzą, zachwycają się czymś, co masz na sobie, patrzą - że nie ma metki, i już im się nie podoba. Nie wiedzą, że to szyte na miarę.

Gdy one tak mi to wszystko wyjaśniają, choć nie muszą, bo sama jestem elegantką, ja zastanawiam się przytakując, jakby oną czarną małpę wysłać gdzieś do Świnoujścia na długi spacer - najlepiej bez powrotu - aby znowu tę Boguśkę wycałować, czy jakoś wyślinić sobie do woli. Jaką by tu pani de Merteuil intrygę zastosowała, jaką wicehrabia de Valmont? Przytakuję więc, ale rozmowy nie ma, bo one to samo, co ja mówią, jesteśmy na tym samym etapie rozwoju intelektualnego (oczywiście w jego podszufladce ciuchowo - włosowej), więc jakby chórem mówimy, zamiast dialogować. One więc na molo wczoraj siedziały w Międzyzdrojach, w kawiarni „Paparazzi” i oglądały ludzi, którzy - jak na wybiegu - szli sobie powoli. Ani jednej dobrze ubranej osoby. Podróby projektantów, przeceny, sportowe firmy. Ta ma solarium w Świnoujściu, bo spalona na czarno i na biało ubrana, włosy też białe, zniszczone. Tamte młode przyjechały też ze Świnoujścia tylko na jeden dzień, siuksy. Ci dwaj się wyrwali od żon na piwo swoje kawalerskie. I tak dalej, a lumpeks wyziera!

Myśl, myśl - myślę - myśl cholera, jakby tą małpę wysłać gdzie... Intrygi wicehrabiego de Valmont uruchom... Mam!

- A zobaczcie no, jakie to ja mam sygnety... - pokazuję im taki sygnet jeden ze srebra i tytanu, co mi go na miarę robiono w Wałbrzychu. - Ożywiają się:

- Super! Gdzie kupiłeś? - Już moja Boguśka, już moja! Oto już moja owa ruda Bogusia, której słonko szkodzi... Tymczasem Bogusia moja wyjęła z torby taką opaskę półkolistą z plastiku, jaką na głowie noszą grzeczne dziewczynki z staroświeckich elementarzach, co to Ala ma kota i nuż nią włosy sobie odgarniać z czoła, w końcu na dobre na czubku głowy swej ślicznej ją umocowała i zadowolona. Potem u dentysty szmatławe jakie pismo w rękę moją wpadło i okazało się, że właśnie taką opaskę David Beckham na głowę nałożył, więc ona od niego to przejęła...

- Leć - mówię do onej czarnej małpy - leć, bo w Świnoujściu jeszcze może są te sygnety, właśnie stał facet przy przeprawie i ostatnie miał, leć, jeszcze będą, Bogusi swojej kup!

- Niestety, moja Boguśka na to:

- Co? Sygnety beze mnie kupować? Nigdy! A toż on mi najgorszego wybierze! - Nie pozostało mi nic, jak tylko ewakuować się grzecznie i życzyć dobrego słonka, aczkolwiek łaskawego dla jasnej karnacji Bogusi.





Inne



Więc dalej idę, wydmy coraz mniej strome się robią, u góry już nie las ze schronami pełnymi deszczówki i komarów, a raczej łąki. Przyplątało się zaraz jakieś stare ze Stargardu (cioty już tak tych facetów uprzedmiatawiają, że nie mówią: „jakiś star/' tylko „jakieś stare”, nie: „miałam kogoś”, tylko „miałam coś”, „nic tu dzisiaj nie ma”, albo „może będziemy coś miały”):

- Uczysz się? Pracujesz?

- No, jakoś nie ma n i c ciekawego dzisiaj... - mówię, żeby zrozumiał, że nic z tego nie będzie, to on przymilnie:

- Ja jestem ciekawy...

Zniechęciłem go drętwą rozmową, podniecenie (jego) opadło, poszedł. Minąłem kilku Niemców, których poznaję nawet nago, po malutkich, przylegających do głowy uszkach, przystojnych, inteligentnych twarzach (bez grama przymieszki smalcowo - wąsowo - brzuchowo - polskiej typu „Lech Wałęsa”), po drogich, ciężkich zegarkach. I po tym jeszcze, że niedopałki gaszą i wkładają do pudełka, aby zabrać ze sobą i wyrzucić w miejscu specjalnie do tego celu przeznaczonym. Mówię im: „Sali”, bo są bardzo kulturalni, potrafią bardzo ładnie mówić po angielsku, bo można z nimi pogadać o literaturze i ekologii. Tylko jednego z nimi robić nie można, bo mają w oczach to jakieś aptekarstwo, wyliczenie, a luje cóż... Luj to musi być dusza bardziej że tak powiem rosyjska, szeroka, zgoła nieoczekiwana natura, butelkę po wódce rzuci w krzaki, nic segregował nie będzie. No i rzecz jasna nie ma prawa mieć wygolonego ani przebitego chuja. Nie istnieje coś takiego jak zachodni luje - ten gatunek pojawia się dopiero na wschód od Odry i ciągnie aż po krańce Rosji.

Ale idę, patrzę i ma rację Emerytka, że cioty tak śmiecą na tych wydmach, że to doprawdy już zabić to mało.

Idę dalej i nagle wyłania się zza góry kondomów, butelek po mineralnej i starych gazetek kolorowych jakaś gwiazda teatrzyku ogródkowego oraz burleski, jakaś przedwojenna diwa. Cała na czarno, z kawałkiem futerka na ramieniu... - Potem się dowiem, że to Pomidorowa Lady. A raczej jej duch, bo przecież ona przychodziła do ciociobaru jeszcze w latach sześćdziesiątych. Lady Pomidorowa była Starą Ciotą.

Bo trzeba wiedzieć, że o ile istnieją Ciotki Elegantki (typ nieszkodliwy i kulturalny, występujący w dużych miastach), o tyle jest jeszcze dużo innych gatunków ciot. Na przykład Stare Cioty. Elegantki nawet gdy są stare, nie stają się od tego Starymi Ciotkami, bo te ostatnie są stare od urodzenia, żulowate, dworcowate (przedemancypacyjne), i ze swą chorobliwą chudością / otyłością pogodzone raz na zawsze. One pochodzą najczęściej ze średnich i małych miast, występują na dworcach Pekape i Pekaes, obecnie wymierający gatunek (uwaga! od kwietnia do września pod ochroną!). Są też Półcioty - bardzo ciekawa odmiana. Półciota jest przegięta inaczej, to przegięcie czai się w każdym geście, ale ona nie powie o sobie w rodzaju żeńskim, nie zapiszczy, ubiera się w miarę normalnie, choć gestem, jakim wkłada komórkę do torby, ona z tej torby torebkę robi. Odrobinę zbyt uważnie się nad nią nachyla, zbyt pieczołowicie ją rozchyla... Przegięcie wychodzi z niej nieświadomie - wszystko, co ostentacyjne, jest kontrolowane. Te emancypacyjne bubki z Poznania to w dziewięćdziesięciu dziewięciu procentach właśnie Półcioty. Łyse, ale dupą kręcą, napakowane, ale krem sobie wklepują gestem diwy...

Ale oto przewracamy następne strony Atlasu i widzimy typ Cioty Gotyckiej, dalej - Cioty Konsumpcyjnej (występuje w galeriach sklepów, znaki szczególne - irokez, trochę krótszy, niż u elegantek i nie ufarbowany), Cioty z Operetki (mutacje: Z Baletu, z Opery, z Pantomimy), a także Cioty Szatniary, Cioty Intelektualistki i Cioty Wiecznej Akwizytorki Kosmetycznej. Na kolejnej stronie Atlasu mamy rzadki gatunek: Ciotkę Reprezentantkę Gejostwa Wobec Mediów, w skrócie: Ciotkę Reprezentantkę. Do niej zawsze zgłaszają się gazety i TV, gdy jest kolejna akcja przeciw homofobii, lub gdy trzeba się wypowiedzieć na temat gejostwa. Bo Ciotka Reprezentantka jak już raz się ujawniła i przyznała, to stanowi dla mediów rzadki i bardzo przydatny okaz. Mówi też w imieniu wszystkich ciot, choć inne by się pewnie pod tym nie podpisały, ale że nie czytają tego specjalnie, to i nic się nie dzieje. Ten typ krzyżuje się oczywiście z Ciotką Działaczką i tworzy mutacje mniej lub bardziej przewidywalne, zawsze jednak erotycznie mało pociągające.

Cioty Konsumpcyjne występują także w skrzyżowaniu z Ciotami Elegantkami (konsumpcja typu „wszystko w wygląd”) i w wersji AGD (konsumpcja typu „wszystko w dom & ogród”). W ogóle Cioty Elegantki nie krzyżują się tylko ze Starymi Ciotami, a z całą resztą podtypów - owszem. Na przykład Ciota Artystka + Ciota Elegantka = Ciota Galerniczka.

Jej przykładem była Czarna. Jak sama nazwa wskazuje, chodziła cała na czarno, obwieszona nowoczesną srebrną biżuterią, pracowała w galerii, bywała w teatrach, na wernisażach, na wieczorkach poetyckich... Cała w pretensjach, cała w snobizmie, w damskich papierosach, w papierośnicach... W kawiarni nie zdejmowała kapelusza, siedziała w nim, jak baba w berecie, ciastko żarła i tak:

- Wiesz, był Przegląd Piosenki Aktorskiej, dlatego nie mogłam do ciebie przyjść, bo piłam z Krysią i z Olgierdem... Bo my ze Stanisławem robimy dramę...

Nic to jednak przy Ciotach Fryzjerkach, gdy się skrzyżują z Ciotkami Elegantkami! Pełno ich w każdym lepszym zakładzie, nikt cię nie ostrzyże, nie ufarbuje lepiej od nich. Te, to na głowie mają całe narracje, całe Noce i dnie. Chude, wysokie, ładne, leniwe... Wszystkie palą i mają poprzekłuwane dokładnie wszystko. Znają nowości na rynku włosów, wiedzą, skąd wiatr wieje i co się wczoraj działo na wybiegach w Londynie. Czasem siedzą razem, w mieszkaniu pięknym, same piękne, w tych starych szafach, w bibelotach i nudzą się śmiertelnie, jak dekadenci. A na tych antycznych półkach zamiast książek stoją jakieś naprawdę już nie z tej ziemi opakowane kosmetyki do włosów i równo poskładane w kostkę czarne ręczniki frotte.

Na przykład Karen. Przez całą zawodówkę malowała na marginesach zeszytów komiksy z upozowanymi kobietami i pod każdym podpisywała „Lady”. Całe wojska sztywno stojących dam. Na lekcjach nauczycielka mówiła o wojnach, o królach, a ona stawiała sobie torbę na ławce i robiła sobie „kącik”, „domek”, swój intymny, mały świat. Miała lusterko, pomadkę ochronną, to sobie pryszcze wyciskała, tam wojny, powstania, ona w kąciku, w domeczku, intymnie...

Na stancji słomiankę nad łóżkiem zasłoniła własnoręcznymi rysunkami płaczących pierrotów. Malowała im usta, łzy, błyski światła na czarnych turbanach. W zakładzie, w którym praktykowała, szefowa skarżyła się, że Karen jest chłopakiem krnąbrnym i leniwym. A ona podczas golenia klienta myślała o niebieskich migdałach i na znak buntu ufarbowała włosy na niebiesko. To nie jest wcale tak miło, cały dzień myć głowy, słuchać, że się jest krnąbrną albo leniwą i psikać sobie w przerwach lakierem na włosy. Te pisma, które leżały wyłożone dla klientek - ona je znała na pamięć, w nie uciekała! W katalogi firmy „Tommy & Gay”... To był świat! Czarno - biały, na śliskim, kredowym papierze, pachnący próbkami perfum. Świat, który docierał do Karen tylko w strzępkach, jak fragmenty jakiejś podartej fototapety. W tym innym świecie kawa była mocna i podana w pięknej filiżance, faceci wyglądali jak na filmach, słońce zachodziło, konie stawały dęba, a gotowanie nie miało nic wspólnego z pierogami z zakładowej stołówki. Zrozumiała, że świat ten jest gdzieś daleko dany w całości i pojechała szukać szczęścia do Paryża!

- Ach, ona pojechała szczęścia szukać do Paryża! Zabijcie mnie, dziewczyny, bo skonam! Pojechała posklejać swoją fototapetę. To się nie mogło dobrze skończyć.





Paula



Nagle dzwoni mi komórka. Odbieram: Paula.

- Wiesz, Wicehrabio, jestem na drugim krańcu plaży, przyjdź do mnie.

- Gdzie jesteś?

- Tam, gdzie heterycy, czekaj, schowam się, bo mam na sobie czarne stringi. Zaraz u ciebie będę...

Znowu wszystko zapomniała, znowu muszę ją uświadomić, więc do niej w te słowa:

- Droga Paulo, czyż po to kupowałaś tak, rzec można, widowiskowe majteczki, aby teraz chować się w krzaki od razu, gdy wreszcie nadarzył się widz na twoje wdzięki? - Paula musiała mi przyznać rację, mówi, że wyemancypowałam się już zupełnie (to prawda) i nie schowała się, tylko wystawiła. Otóż, cała sprawa w tym wystawieniu. Emancypacja to ostentacja i na to nie ma rady. Jeśli się nie ukrywasz, to się wystawiasz, a nie po prostu jesteś. Wszystko to zniknie zresztą w fazie postemancypacyjnej, gdy nie będzie już plaż gejowskich, barów pedalskich, pisemek... Nie będzie żadnego getta. Pedalstwo będzie tak przeźroczyste, że nikt nie zauważy na zwykłej plaży, że facet całuje się z facetem. Ale nas wtedy, Paula, na szczęście już nie będzie na świecie.





Jak Paula wyprowadziła w pole Ciotę Pseudointelektualistkę



- Idąc tu, Wicehrabio, przycupnęłam w grajdole dla odpoczynku i przyplątała się do mnie Pseudointelektualistka. Wyobraź sobie, o! Tam idzie! Zobacz! Tam, na horyzoncie! Chyba już wraca w stronę Międzyzdrojów! - Paula pokazuje mi kogoś idącego brzegiem morza.

- Bo też dałam ja jej popalić, to ogon podwinęła i wraca. Ja rozłożyłam koc, ona podchodzi, ale należy ci się opis: w chustce kolorowej na głowie, w jakichś buddyjskich koralikach na zwiędłej szyi, w chodakach, jak nasza Pizdencja, rozłożyła się z kocem o parę metrów ode mnie i książkę czyta. No i na mnie spoziera, czemu do niej nie zagaduję, skoro ona taka wielka z tą książką i koralikami. W końcu mówi tak:

- Czy można się dosiąść? - I nie czekając na odpowiedź „dosiada się”, jakby to była kawiarnia. A ważna! Pyta się mnie:

- Skąd jest? - że niby do mnie się zwraca jak do tłomoka kuchennego w trzeciej osobie!

To ja mówię, że:

- Prawie z Wrocławia - bo już mam na nią sposób.

Ona:

- Prawie, to znaczy s p o d Wrocławia? - i już się cieszy, że jestem ze wsi, że będzie mogła sobie na mnie używać. Gdyby wówczas wiedziała, że z samą panią de Merteuil ma sprawę, pewnie nie kąsałaby i nie uciekała teraz w popłochu. Otóż i ludzie dziś, Wicehrabio! Bez stylu, bez gustu, bez klasy, bez szyku! Szpadą nie potrafią władać, płaszczem, intrygą, miłością, niczym, tylko by żarli! Gdzie nie spojrzeć wszyscy grubi, chipsy żrą! Sprowokowałam więc ją do tego pytania i teraz odpowiadam:

- Prawie, ponieważ jedną nogą mieszkam w Paryżu. - No, to jej mina zrzedła. Ale dalej w trzeciej osobie pyta:

- I co tam robi?

Tłomok, Wicehrabio, tłomok co tam robi, ona się zapytuje. Tłomok zaś odpowiada:

- Doktorat.

No to ona cała się w siebie cofnęła, bo całe jej ambicje intelektualne wynikały może z jakichś kilku wierszy opublikowanych w gazetce Robotniczego Klubu Twórców Kultury, oddział w Zgierzu. Ale pyta ostentacyjnie:

- O, a to na jaki temat?

A tłomok wtedy zaczerpnął powietrza i ten twój, Wicehrabio, temat, co nie przeszedł

wtedy wyrecytował:

- Dekonstrukcja kartezjańskiego podmiotu w świetle myśli wczesnoderridiańskiej, ze szczególnym uwzględnieniem dekonstrukcji kobiecego podmiotu u Rossi Braidotti! - masz,

żryj!

Żryj, intelektualistko! Co tu dużo mówić: bardzo posmutniała, schowała uszy po sobie i polazła...





św. Maria od Relikwii



- Druga święta się znalazła, mówię ci. - Paula opowiada o spotkanej przed wyjazdem Marii od Relikwii, którą też czasem nazywają „Kochankiem Wszystkich Księży” - Druga święta, Rolka święta, ale ta? Ta to dopiero. Wyobraź sobie, ciota młoda, prosta, z wyszczypanymi brwiami, kolekcjonuje relikwie. Cała żyje tymi wszystkim sprawami kościelnymi, mówi językiem przetykanym łaciną i archaizmami, wszystko wie, a z uciech cielesnych korzysta w obfitości... Jakie ona mi rzeczy opowiadała, Miśka, Boże! Ale powtarzać ci nie kazała. Mówi:

- Jak już będę bardzo biedna, to do „Faktu” wszystko sprzedam! A ta królewna Śnieżka po sześciu skrobankach niczego się ode mnie nie dowie... - Wrrr!

- Tyle tylko, żebyś wiedziała, mogę ci powiedzieć, że głupie, głupie byłyśmy, żeśmy dziesięć lat temu do zakonu nie poszły. Że byśmy tam miały, oj tak. Oczywiście, zawsze jest jakaś wredna przeorysza, ciota gruba w okularach, która jest najważniejsza i jak takiej podpadniesz, to masz przechlapane, ale co? Zadowolisz ją i spokój. O najwyższych dostojnikach kościelnych, jakie rzeczy! Może wszystko zmyśliła. Ale nie wiem. Cioty to o każdym ci powiedzą, nic dla nich nie ma świętego, wymień nazwisko jakiegoś polityka – proszę - miałam go, jakiegoś świętego męża, zaraz ci powie: ta kurwa, to kurwisko po pikiecie latało, zanim świętym zostało! Tysiąc razy go miałam! Im kto wyżej postawiony, tym bardziej oczywiste, że to ciota, ciota, z przeszłością parkową. Tak ci one mówią, Wicehrabio, i ciężko słuchać tego, ponieważ ja jestem, jak ci wiadomo, wychowana we dworku szlacheckim, w prastarej rodzinie żydowskiej. W uszanowaniu wartości.

- One by chciały! Bo na swoje podobieństwo wszystkich widzą. Już sama Maria uosabia całą obłudę tego wszystkiego. Uszyła sobie taki czepiec czarny z białym, jak mają zakonnice i na po domu to sobie zakłada, tak jak ty twoją treskę.

Jak byś ją zobaczyła w tym na głowie, to byś padła! Bo ona ma taki właśnie dobroduszno - jowialny wzrok, grubawa jest, i w tym czepcu, tak realistycznie przez nią uszytym, oczy w górę podnosi, okulary do tego nakłada takie, jak stare baby, w rogowych oprawkach... I jeszcze się sama z siebie śmieje:

- Psychiczna ciota, za zakonnicę się uczyniła...

Pieniądze to trzyma w takim woreczku z nadrukiem: Komunikanty wypiekane zgodnie z prawem kanonicznym pod nadzorem Księdza Kapelana...

- Komunikanty?

- No, od „komunia”, te... hostie. Producent CHRIST Sp z o.o. To kurwiszon w tym trzyma pieniądze.

No i zbiera relikwie.

- Kupuje?

- Nie, nie wolno, od średniowiecza jest handel relikwiami surowo zabroniony.

- No to skąd to kurwiszcze je bierze?

- To trzeba napisać taki specjalny list do Watykanu, bardzo długi, opisać tę swoją wiarę... I napisać, że się błaga na kolanach o relikwię, żeby podbudować upadającą wiarę. Bo wiesz, teraz się tych świętych tylu mnoży, to jak jest ktoś wyniesiony do honoru świętego, tam cała procedura jest, relikwie kategorii A, B, C... Te C to najgorsze, starczy, że kawałek przedmiotu, którego ten święty tylko dotykał, na przykład ziarno różańca, to już jest relikwia kategorii C. W każdym razie: Papież robi kogoś świętym, albo błogosławionym. To się go z trumny wyciąga i od razu kroi. Z uda idzie na parafie na cały świat, które to parafie stoją w kolejce do tego uda już od lat, głowa - do Rzymu, palce do jakichś ważnych miejsc, a z jakiejś tam części tego świętego idą opiłki na prywatnych. Bo też jedne części świętego są uważane za bardziej święte, niż inne. Maria na przykład ma relikwie świętych i błogosławionych kategorii C i jedną jedyną A. Z polskich to ma św. Faustyny, z ubioru i drzewo z trumny św. Rafała Kalinowskiego no i dwóch hiszpańskich karmelitanek fragmenty kości w takim złotym podwójnym medalionie. Ma też Joanny de Chantal i Marii ala Cock... Pytałam ją, Miśka, o relikwie średniowieczne, żeby dla ciebie na imieniny załatwić św. Aleksego, ty tak lubisz Legendę o świętym Aleksym, ale niestety, te najstarsze i tych wszystkich św. Aleksych, to już nie „chodzą”, już poza obiegiem. Od renesansu w górę.

- To może chociaż taką renesansową mi załatw. ..

I kurwiszon - tu Paula śmieje się - robi minę spiskową, mówi: „Coś ci pokażę, ale to tajemnica” i z siatki, takiej reklamówki wyciąga te złote medaliony, podpisane, zawijaśnym jakimś pismem... Tu, proszę, kości owych karmelitanek Hiszpanek...

- Gdzie wyciąga? W mieszkaniu?

Paula w śmiech:

- No, zgadnij...

- Nie! Nie! Tam nie!

Paula przytakuje, tłumiąc śmiech.

- Nie powiesz mi, nie! Na pikiecie ci to wyciągała?

- Na ławce, na pikiecie. I jeszcze tak mówi: „No, ja wiem, że to jest profanacja, w takim miejscu pokazywać takie święte rzeczy, ale już ci pokażę” i wyciąga właśnie z takiej ohydnej siatki z hipermarketu, pokazuje, złote medaliony. I jej to nie koliduje. Ona skończy jak Rolka, zobaczysz, ta nasza Maria.

- Zaglądałaś do środka do tych medalionów?

- Co ty, to jest zalakowane na stałe! Nie da rady otworzyć.

Ale pytam ją, czy jeszcze zbiera te relikwie, czy to stare już są, a ona, że teraz już wąż ją skusił i od kiedy ten owoc spożyła zakazany, to już grzesznica zaniechała dalszego zbierania, czyli jeszcze resztki przyzwoitości w niej zostały.





Pociot



Dr - dr - dr! Anna:

- Idę sobie we Wrocławiu na Krzykach i patrzę, taka stara piosenkarka, wiesz, ona już żebrała, taka skryminalizowana, pociot taki, obrażony na cały świat za to swoje nieszczęście. Ja się do niej uśmiecham, a ona tak szepcze, jak wiedźma, tak rozkazująco:

- Gnij się! No... Teraz, suko, to jesteś męska, bo tu nie pikieta! Gnij się, natychmiast gnij się!

- To, Andziu, co ja wczoraj przeżyłam... Wiesz, że jestem z bardzo dobrej rodziny żydowskiej, prastarej, prosto z dworku. Ja, choćbym nie wiem jak biedna była, to klasy nie stracę, ponieważ to jest sprawa krwi i dobrego gustu, a nie pieniędzy. Ja zawsze sobie tę porcelanę Hutschenreuthera na Niskich Łąkach kupię... I wiesz, że pewnych słów przy mnie wymieniać nie można, ponieważ ja ich nie przyjmuję do wiadomości. Na przykład tego słowa na „g”, co wszyscy teraz w ogródkach robią i kopcą dymem... Nie, ja tego nie robię, ja robię „garden party” przy kieliszku wyśmienitego francuskiego wina z Zamku, od naszej Nadji Nadjejewny Jepanczyn...

No i właśnie, to wino. Spotkałam takiego faceta, heteryka, który raz po raz do mnie dojeżdżał w wiadomych celach. Mówi: żona wyjechała, przyjeżdżaj do mnie. Gdzieś, aż na Kowale. Nie chciało mi się wcale jechać do niego, myślę sobie, taki kawaler to nie dla mnie, co na Kowalach mieszka... Ale pojechałam, bo już mi głupio było mu odmówić. Ciemno, zimno, strach na tych Kowalach iść. Oczywiście cały kilometr ulica się ciągnie i nic, nie ma tego adresu. W końcu się okazało, że on mieszka w jakiejś starej szkole, poprzerabianej na tanie mieszkania, Anka, to był kurnik! Jak ludzie żyją! Wyobraź sobie: wchodzisz, już od razu stęchlizna, zgnilizna cię otacza. Malutka klitka, przygnębiająca, a co mnie najbardziej przygnębiło, to stary telewizor, a na nim wielki, zakurzony pies, maskotka, tak, że łapa tego psa spada na ekran. Myślałam, że zemdleję. Oczywiście zdajesz sobie sprawę, że już sam fakt posiadania telewizora jest podejrzany, ale ta maskotka! Szczyt tandety, a jeszcze żeby on od razu przystąpił do rzeczy. Ale on musiał się naoglądać jakichś filmów amerykańskich, bo mu się ubzdurało, że przeżyje ze mną romantyczny wieczór we dwoje (dziecko śpi w drugim pokoju). I on mnie za rękę chwyta, a to czy wina, bo domowej roboty:

- Czy napijesz się wina domowej roboty?

A ja na to mówię, że nie rozumiem, co to znaczy: „wino domowej roboty”? Co to jest? Aucune idée: 'wino domowej roboty'? C'est quoi?

On:

- No, wino z winogron zrobiłem!

Ja:

- Nie wiedziałem, że w tym smutnym kraju robi się wino... Je ne savais pas que dans ce pays triste on fabrique le vin!

Obraził się. Oczywiście o seksie już ani słowa. Ale jak ludzie żyją. Jak tam śmierdziało, jaka tandeta, a ile tych różnych zakurzonych plakatów z amerykańskich filmów, oczywiście - brud i smród, ale DVD musi być! Tu mi w duraleksie herbatę podaje (no, wyobraź sobie: „w DURALEKSIE”!), ale DVD jak najbardziej... Figure - toi ma pétite il existe les maisons dans notré pays triste oú on sert le café dans une tasse, o! non, non, non! pas dans une tasse, mais dans une bidule qu' ils appellent 'duralex', mon Dieu! C'est vraiment horrible! Atmosfera duszna, jakby zakurzonego lombardu, jakby z wystawy kantoru, lombardu, jakieś takie sztuczne kwiatki zakurzone, róże z gąbki ufarbowane, brudne... I w tym wszystkim ten syn za ścianą malutki, ja spięta, bo jak z tych Kowali potem wracać?

I ja w tym wszystkim taka cała prosto z tego Paryża, gdzie między innymi poszłam na premierę filmu Almodóvara Mauvaise education. Mówię ci, mon ami, malutkie kino, paryska premiera, na sali same cioty, zachowujące się po prostu skandalicznie! One tam mdlały, piszczały, kazały sobie podawać sole trzeźwiące, mówiły, że to jest o ich życiu, że nie mogą już tego oglądać, przeginały się po francusku, kopulowały i śpiewały! Mówię ci - my przy nich jesteśmy wszystkie harcerkami.





Mężczyźni w życiu Pauli



- Nie masz pojęcia, moja Michalino, jak wielką rolę odgrywał w moim życiu gest ujęcia za rękę. Mnie ujęcia. Jak on się przez to całe moje życie przeplatał, jak powracał w najniezwyklejszych momentach. Mężczyzna, który chwyta mnie za rękę i gdzieś prowadzi.

Paula siedzi na kocu w wielkim, białym kapeluszu. Opowiadamy sobie to, co dotąd gdzieś nam jeszcze umknęło, mimo piętnastu lat znajomości.

- Po raz pierwszy ten gest pojawił się już, jak miałem jakoś tak z sześć lat. U nas, w miasteczku był taki urwis, z odstającymi uszami, rudy, piegowaty, z odstającymi łopatkami, wyłupiastymi oczami... No, wszystko na nim odstawało, łypało... Uczył się najgorzej, chodził już nawet do szkoły. Ciotka, co była woźną w tej szkole, opowiadała mi raz, że wlazł na taki wysoki maszt, co się na niego wciągało flagę podczas apeli, na środku boiska. To do niego tam pielgrzymki przychodziły błagać go, no, zleź, Andrzej, zleź... Pielęgniarka szkolna, nauczycielki, nic. Zaciął się i tylko się śmieje tymi żółtymi zębami, a odstępy między nimi wielkie, a łopatki wystają, a uszy odstają, ech, odstają. Maszt kiwa się jednostajnie to w lewo, to w prawo. Nie zlazł. Taki on był. Sam mi to potem jeszcze raz opowiadał, że tak na nich z góry patrzył.

Pamiętam tamten okres jako zupełnie niesamowity, pamiętam bagna, jakieś rozstaje z Matką Boską. Że raz się dopuściłem świętokradztwa, wyjąłem tą figurę z przydrożnego ołtarzyka i ona okazała się pusta, jak „Matka Boska Butelka” z odkręcaną głową, przyczepiona zardzewiałym drutem do podłoża, już, już myślałem, czar prysł... Ale nagle ze środka figury wyleciała żywa jaszczurka, prosto mi na ręce... Więc wracając do tych rąk. Ów urwis mówi do mnie tak:

- Słuchaj, uciekamy stąd. - A ja miałam wtedy wycięte z jakiegoś „Przekroju” czy innego pisma zdjęcie Antarktydy. Więc żeby uciekać na tę Antarktydę. To on się pyta, czy ja wiem, gdzie by mianowicie ta Antarktyda miała leżeć? No to ja, że pewnie gdzieś niedaleko, no bo gdzie? Za bagnami pewnie.

Uciekać mieliśmy w nocy. Ja czułam się może jakoś tak podświadomie podniecona, że z takim urwisem sama uciekam aż na Antarktydę. Zabrałam pół kilo kiełbasy, ciepły sweter i tak dalej. Z kiełbasą na Antarktydę... Umówiliśmy się koło figury, tej od jaszczurki. Wymknęłam się z domu. I tak szliśmy, przez nikogo nie zauważeni, aż do lasu, z tym, że on nagle właśnie podał mi rękę... Takim gestem nie znoszącym sprzeciwu. Żeby iść przez bagna, bo to będzie szybciej - las był za bagnami. Ja strasznie się bałam iść przez te bagna. Ale on podał mi właśnie tę rękę chropowatą, łypiącą i tak mnie prowadził. I gdy już byliśmy na samym środku, w zupełnej ciemności, to on wtedy powiedział, że chyba musimy zrezygnować z tej Antarktydy, bo obaj już widzieliśmy, że to raczej nie na nasze siły, obaj już żałowaliśmy tej wyprawy. Wracamy. Nagle on mówi, że przyprowadził mnie tutaj, żeby mnie zabić. Ja stałam jak wryta w ziemię, a on nie puszczał mojej ręki, ściskał, aż nasze palce ślizgały się od potu. I tak to trwało, tak staliśmy. On mówił:

- Wciągnie cię, czekajmy, aż to bagno cię wciągnie. - Ja płakałam. Tak to trwało...

Mówi:

- Ja tu ciebie teraz utopię... - i jak już mnie zaczęły te bagna wciągać, to mówi jeszcze raz:

- Daj mi rękę... i tak mnie kurczowo trzymał za tę rękę, jakby jednocześnie chciał

mnie utopić i asekurować.

Dopiero gdy już zaczęło świtać, to jakieś światła ku nam idą, a to nas odnaleźli tak stojących w tych bagnach, dziś zdaje mi się, że nie tak niebezpiecznych... Że to może się tak mówiło: bagna, a to były takie po prostu podmokłe tereny, ale nie wciągające. Potem byłam na kolonii w Czechosłowacji...

Taka komunistyczna kolonia w barakach z dykty. Ale to był dla mnie raj, mam już piętnaście lat, a cała ta męska część kolonii wygłupia się na homoseksualnie. Ciągle. Podchodzili do siebie i na przykład zaczynali się o siebie ocierać i stękać. Co nocy urządzali takie orgie na niby. Każdy dobierał się z kimś w parę, codziennie z kim innym. Spano na ziemi, na pryczach i na „pięterku”, czyli na górze piętrowych łóżek. I tak jak kolejno spałam z takim lujkiem na ziemi, z takim nijakim na parterze i z takim uduchowionym poetą na górze, tak można by podzielić później wszystkich mężczyzn w moim życiu. Wiesz - od małpy i czystego erotyzmu w wydaniu lujowym, przez jakichś tam mniej lub bardziej normalnych, aż po miłość romantyczną (góra). Oczywiście najlepiej pamiętam tego z podłogi, a ten „środkówy”, jako zwykły, zupełnie mi zniknął. Więc pierwszego dnia spałam z tym z podłogi. On mówi:

- No, dzisiaj to ciebie będę posuwał - a ja nic. Położył się na mnie i się ociera, wszyscy się śmieją, bo to wszystko w konwencji żartu. A była tam niejaka ciota młoda, Boże, kogo ona miała. Jak ona nie protestowała! Majtki białe miała z Pewexu, i tak: ja leżałam na ziemi z tym lujkiem, pod śpiworem na kołdrze i na wprost ją miałam, na dolnym łóżku. Co ona z tą swoją dupą nie wyprawiała! Kręciła nią na prawo i lewo, żeby ten z dołu luj i ten z góry poeta widział.

- Czekaj, co ten Wojtek dalej do niej mówił? - Paula zamyśla się i zaciąga papierosem, opiera głowę na dłoni. - No wiesz, nie pamiętam, ale ona tam coś bredziła, żeby światło zgasić, może myślała, że naprawdę do czegoś dojdzie? I ja teraz pamiętam, jak było, ale tego nie napiszesz. Nie! Nie pisz! Skreśl to całe, proszę cię! Teraz sobie tą całą scenę przypomniałam, naprawdę.

- Że co?

- Więc ten Wojtek od cioty (fajny był) wydał mi się bardziej taki... niż ten mój z podłogi, co już mnie obmacywał, więc coś tam zakręciłam, jakiś aforyzm powiedziałam, i tu nastąpiła zmiana. Ciota w białych majtkach z Pewexu - na podłogę, a ja na parterowe łóżko do Wojtka. W końcu wszyscy zasnęliśmy i światło zgasło. I z tym Wojtkiem, to już nie było na niby.

- Prawdę mówisz?

- No tak, wariatko! - śmieje się Paula - No...

Pachniało wszędzie takim młodym potem, no i tą dyktą, trochę farbą... Więc luj. Drugiego dnia spałam na parterze łóżka piętrowego. Z takim „średnim”, „środkowym”. Nijakim. A trzeciego dnia - na piętrze z takim, co mi całą noc swoje wiersze czytał! Czyli wszystko się zgadza. Wiesz - długie włosy, wrażliwy... No nic. Pojawił się też ten gest chwytania za rękę. Bo ma być jakiś konkurs recytatorski, czy akademia ku czci. Ja oczywiście wytypowana jestem na gwiazdę, bo humanistka. I ja się zbuntowałam, że się nie będę uczyła tego wiersza (Gałczyńskiego). Tak siedziałam obrażona na cały świat w stołówce przed stygnącą zupą, wszyscy już poszli, a mi łzy kapią do talerza. I podszedł do mnie ten luj z podłogi, taki wielki, taki prosty, taki ze złamanym nosem...

- No, co jest, Pawełku... Co jest? No, wszystko będzie dobrze... - I mnie głaszcze. Ja siedzę obrażona, żeby dłużej to trwało. Nosem siąpnę, łezka mi się zakręci, oczy spuszczam, a w duszy się modlę, żeby on mnie objął i pocieszał. A on dalej:

- Nie musisz grać w piłkę, jak z nami nie chcesz grać, ja będę cię bronił... - I chwyta

mnie za rękę, i tak mówi, jak do baby:

- No, Pawełku, chodź, pójdziemy do lasu i zrobimy próbę...

Ja tylko nosem siąpię, paznokcie oglądam, bo dziewczynie w wieku dorastania potrzeba tego męskiego ciepła, czułości. No i że tę rękę chropowatą, męską mi podaje i ściska, mocno, mocno! Chodź do lasu! Ze mną, do lasu, a może i na bagno... Prowadzi mnie w końcu na tę próbę, za sobą, jak tamten rudy wtedy na bagna, jakby chciał i chronić, i zabić... Tak, tych męskich byczków z podłogi to cioty zawsze się w tych wszystkich szkołach i na koloniach bały, oni za nami często bekali, nas zaczepiali, ale potem, jak myśmy trochę popłakały, to się koło nas kręcili, jak koło baby urażonej i nas obejmowali...

Dobra, wygrałam ten konkurs, byłam gwiazdą na całą kolonię. To ten z podłogi chodził wokół mnie jak ochroniarz, taki dumny, że „nasza drużyna wygrała”, oni tak mają ci hetero luje. Nie zna się na poezji, ale ma to poczucie, że „nasi wygrali”, bo ja z jego domku przecież byłam. Ten środkowy to nie pamiętam, co na to, ale ten z góry... Włosy z twarzy odgarnia, zaaferowany:

- No tak, no tak, Gałczyński, pewnie, rytmiczny, łatwy do nauczenia, no tak (i włosy sobie odgarnia, jak odgarnia!), no tak, ale czy nie próbowałeś na przykład mówić Stachury? - No.

Trzeci raz ten gest się pojawił już w bursie. Początek lat osiemdziesiątych, jak przyjechałam z naszego dworku z M. do szkół. Do bursy jeszcze chyba osiemnastowiecznej z czerwonej cegły. W atmosferze koszarowej. Jakie tam śmieszne typy były... Na przykład w łazience: zagrzybione ściany, nie było wanien, tylko brodziki, wszyscy się myli przy umywalkach. Wszyscy, ale nie ciota! Była tam taka ciota. A że nie było wanny, to ona, Miśka, teraz będziesz się śmiała, nalewała sobie do obydwu płytkich brodzików wody i się w nich cała kładła, nogi w jednym, tułów i dupa goła suche pomiędzy, a plecami leżała w drugim. I jeszcze książkę czytała! Taką miała potrzebę wanny, z pianami, z książkami, jak na filmie. Hollywood w bursie sobie wyczarowała! My przy umywalniach, a ona leży, se czyta w brodzikach z miną gwiazdy. I był w bursie taki chłopiec z liceum plastycznego, z długimi dredami, z poprzebijanymi wszędzie uszami, zawsze mnie malował, raz mnie właśnie chwycił mocno za rękę i mówi:

- Chodź, Pawełku, nie pójdziemy jutro do szkoły, tylko ja ciebie malował będę...

To był chłopiec z kategorii najwyższego piętra łóżka polowego. Długie włosy, malowanie. Dla mnie moje włosy były żółte, ale on tam widział śliwkę, to ja mówię: „nie, śliwek żadnych we włosach nie trzymam”... To on zaczął się śmiać i mnie pocałował w te włosy, a pachniał terpentyną i grzanym winem z goździkami i cynamonem! Ale byli i ci z parteru: ci, co się tam myli nad umywalkami, chlapali, z Zakładów Naprawczych Taboru Kolejowego... Co się mydłem rzucali.

Kiedy byłam mała, pani zabrała nas na „wycieczkę zawodoznawczą” właśnie do tego zakładu od taborów. Specjalnie musiałyśmy wstać o piątej rano. Pamiętam huk fabrycznej syreny. To było nie do wytrzymania o tej porze. Wszystkim nam było zimno, bo była już późna jesień. Przecierałam zaczerwienione oczy i myślałam, że jeszcze śnię. Widziałam mary brudnych ludzi grzebiących w maszynach, w podkładach, w smarach, w mrozie, w całym tym ranku. Wciąż było ciemno, jakby ci chłopcy wyszli do pracy w środku nocy. Umorusanymi rękami rozwijali z papieru niezgrabne kanapki z tłustą kiełbasą. Gdy zakasywali rękawy ukazywały się głębokie blizny, równe, jakby celowo zrobione. Ich paznokcie stawały się czarne, zamieniały w grudki i zanikały. Gdzieś w stróżówce radio cicho nadawało jakieś ważne przemówienie. Póki ranek udawał noc, mogło się nawet wydawać emocjonujące, że nie trzeba spać, że w nocy dzieją się takie dziwne rzeczy, ale co będzie gdy wstanie nudny, trzeźwy świt? Wtedy postanowiłam zostać aktorką i za nic nie obierać sobie zawodu naprawiacza taboru. Zapisałam się do Domu Kultury. Pani powiedziała: jak będziesz się ładnie uczyć, to nigdy nie wylądujesz w takim miejscu. Ci ludzie, których tu widzisz, byli niegrzeczni, nie odrabiali lekcji, palili papierosy za szkołą i nie uczyli się grać na pianinie. A oni robili do mnie perskie oko, żebym tego nie słuchała. Umorusani chłopcy przyprószeni tym wtorkiem, jak szarym kurzem.

Potem znowu ten gest, po latach. Siedziałam z moim Filipem pod mostem Szczytnickim we Wszystkich Świętych, paliliśmy świeczki i piliśmy wódkę. Patrzyliśmy na wodę, która wzbierała. Raz po raz huczała syrena ze statku. Filip cisnął pustą butelką w betonowe ocembrowanie koryta Odry, a ja wstałam chwiejnie. I powiedziałam, abyśmy szli brzegiem, ale nie wałem, tylko ocembrowaniem, tym pochyłym ocembrowaniem schodzącym w wodę. I wtedy (czy o to mi chodziło?) on podał mi rękę, z całej siły i zaczął mnie prowadzić. Nogi wciąż zjeżdżały nam po śliskim od wodorostów ocembrowaniu z poniemieckich kocich łbów, tak doszliśmy do kolejnego mostu, pod którym było zbyt nisko, aby móc stanąć, ale odkryliśmy wtedy właz do jakichś podziemi wewnątrz mostu i wtedy... I wtedy on znowu podał mi rękę.





Telefony w życiu Pauli



Paula w łóżku przed pierwszą kawą. Przy lekturze.

Drr - drr - drr!

Kto dzwoni? Beczka.

- Cześć, Paula! Inez ze Stanów przyjechała!

- Jaka Inez, nie przeszkadzaj mi, ropucho, o Grecie Garbo w łóżku czytam.

- No Inez, wariatko, ta co przed stanem do Stanów wyjechała, no ta, co Jurkę okradła, tą z Krzyków. No, ta, co z tą Darią z Pewexu żyła...

Paula wściekła:

- Nie przypominam sobie.

Beczka:

- Jutro nas wszystkie ze starej paczki do McDonaldsa na obiad zaprosiła!

Paula rzuca słuchawkę, podnosi się, coś tam do siebie mamrocze, idzie kawę sobie zrobić. Nastawia radio na jedynkę. Kuchnię wypełnia muzyka klasyczna.



Paula już po pierwszej kawie. Niedziela rano, w oddali słychać bicie dzwonów.

Drr - drr - drr! Anna:

- Dostałam najnowszy ranking ciot wrocławskich ze Sceny. Żadnych starych ksyw. Co się z nimi porobiło? Gdzie one teraz chodzą? Jakieś same imiona nowe. Jakieś Estery, Pamele... Was i Michaśki Literatki w ogóle nie ma! Jedyne, co pocieszające, że wasza siostra jeszcze na trzydziestym miejscu się znalazła. A teraz co karty powiedziały rano: Jedynka przeżyje swój renesans. Tylko tam wszystko na nowo się skupi. Wszystkie wrócą. Będzie, jak dawniej. Więcej nie mogę powiedzieć. A karty też nie mówią, kiedy to będzie.

- Paula?

- No?

- Mogę do ciebie przyjechać do Wrocławia?

- Oczywiście, Andziu, przyjeżdżaj, koniecznie!

- Wiesz, kochana...

- No?

- Chciałabym cię okraść... Ciebie i tego kurwiszona Michaśkę...

- Ha! ha! ha!

- Serum prawdy bym ci dolała do zupy, wszystko bym ci zabrała, bym powiedziała: gdzie, kurwo, pieniądze trzymasz...

- Ha! ha! ha!

- Gadaj, bo zabiję! I tak mi się marzy, żebyś ty poszła potem na pikietę do Szczytników, i którejś największej plotkarze naopowiadała, że „Pamiętasz jeszcze Annę, co do Bydgoszczy pojechała onegdaj”? To taka jedna z drugą, na przykład Bronka Ubeczka albo Sowa by powiedziały: „No?”. A ty: „Już złodziejką się okazała, całe mieszkanie mi skroiła, skaleczyła mnie na sto tysięcy... Nawet jajka z lodówki kurwa wyniosła”. To one - daję głowę - powiedziałyby: „Zawsze mówiłam, że to jest złodziejka, tą złodziejką to tej kurwie zawsze z oczu patrzyło! Natychmiast dzwoń na policję, nawet się nie zastanawiaj, nie miej dla kurwy litości!” I by się cieszyły!

- Ha! ha! ha! Aleś, Andzia, znowu wymyśliła!

- Ty wiesz, Paula, czemu ten kurwiszon, Michaśka, książkę o nas pisze?

- Czemu?

- Bo myśli, że luje przeczytają, wzruszą się naszym losem i się zlitują i staną się do drutowania łaskawsi. Powiedzą: „A to tyle zabiegów o tego chuja naszego, a to już masz, Michaśka, podrutuj sobie, jak o to tyle krzyku ma być...” I kurwiszon będzie po jednostkach jeździł z wieczorkami autorskimi i drutował będzie lujów z całej Polski, a nam się nic nie dostanie, choć to wszystko nasze historie! Bo ona jest wielka dama, ona ci do parku nie pójdzie, jak kiedyś, nie, ona by się ubrudziła... Chodź ją za to okradniemy, albo coś na nią nagadamy...

- A gdzie by tam luje książki czytali...

Paula odkłada słuchawkę i zamyśla się głęboko. Jedynka, to była jedna z kilku ponumerowanych pikiet. Jakie tam jeszcze były? Artystyczna, Bemówka... Ale żeby wróciła? Paula stuka się w głowę.



Po drugiej kawie kładzie karty. Wczoraj założyła świeży obrus, podobno karty to lubią. List! Jaki list? A, do cholery, od lat nie dostaje listów. Blondyn wieczorową porą. Paula chichocze. Poprawia włosy. Bierze proszek uspokajający, bo ciągle jest „jakaś rozbita”. Telefon:

- Słucham.

Dzwoni Piórella. Pochlipuje:

- Słucham, to ty, Piórcia? - tamta w bek:

- Li... li... li... Liza nie żyje, powiesiła się...

- Matko Boska, co ty gadasz, Piórella, w sobotę ją na pikiecie widziałam! Takiemu młodemu zarobkiewiczowi płaciła. Stałam i widziałam. Mimi też była.

- Obwiesiła się.

- Gdzie i jak, mów.

- W garderobie, u nas, w operetce...

- Co ty gadasz?

Piórella już spokojniej:

- No mówię ci, już w kostiumach wszystkie byłyśmy, zaraz na scenę, ja do niej do garderoby, żeby koniaku łyknąć przed spektaklem, no wiesz, jak zwykle, wchodzę, a ona... - Piórella znowu w bek. - A ona na pasku od szlafroka wisi, na rurze grzewczej. - Paula spokojnie (proszek już działa):

- Przychodź natychmiast, dziewczyny trzeba obdzwonić, na wieniec trzeba się zrzucić. Piórella już też spokojniej:

- Z szarfą?

- No pewno, że z szarfą. I z napisem: „Lizie - koleżanki”. Albo inaczej, no nie wiem, można jakiś wiersz dać, zaraz przychodź.

Paula podchodzi do stołu, składa karty, idzie zamknąć okno, mruczy: „Blondyn wieczorową porą, no i masz swoich blondynów”... Albo i sama jakiś wiersz skomponuję?





Udawany luj



Mówi Paula:

Świat się kończy, świat schodzi na psy. Idę parkiem, patrzę - luj. Taki naprawdę byk męski, morda, dupa, wszystko, w życiu byś nie powiedział, że to pedał. Zwykły męski heteryk, ale idzie w krzaki, więc ja za nim, bo przecież taki męski, to się rzadko zdarza, ani grama cioty w nim nie czuć. No. I jest klasyka, on rozpina rozporek, ja klękam. Dobrze. Ale już mnie coś tknęło, bo oto on bierze i kuca, i mi chce lachę ciągnąć. A to ja tu jestem baba, ciota przeklęta, a on luj! I wtedy on ściąga spodnie tak do kolan, a tam... czerwone, koronkowe pończochy... Myślałam, że umrę ze śmiechu, wszystko mi opadło, już tylko na wszystkie szczegóły patrzę, aby tobie to jak najdokładniej opisać, mówię:

- Wiesz, tyle się tu tych glin kręci, ja się tak stresuję, ja idę. I polazłam, ale żeby luje już pończochy samonośne nosili, to kto to widział...

Teraz to już ją wszystkie znają i nazywają po prostu: „Ta w Rajtuzach”... Ot, żadnych w tym wypadku wymyślnych ksyw nie chciało im się wymyślać, tylko „Ta w Rajtuzach”, najprostsze rozwiązania bywają często genialne. Ale jak pierwszy raz tak się przeszedł ten luj, co go jeszcze nie znały, to zaraz wszystkie za nim leciały, a potem, gdy on w pończochach zaczął się przechadzać już legalnie po parku, (góra - skin, a dół baba - jak jakaś syrena), to wszystkie już były mądre i:

- Ha, ha, ha, psychiczna ciota, psychiczna ciota!





Jak Paula udawała luja na Szczytnikach...



Noc. Siedzę w alejce na ławce, palę papierosa, udaję luja. Ale w tej czapce zimowej wyglądam raczej jak stara baba w chustce, no, uśmiałabyś się, Miśka. W każdym razie nogi w dżinsach rozłożyłam jak najszerzej, adidasem w ziemi grzebię, no i strzelam lujowskie miny. Takie o - tu Paula pokazuje jakieś śmieszne miny, zupełnie nie do luja, a do cioty podobne. - Żeby nie było widać czapki, kaptur lujowski se na głowę dałam od bluzy z napisem jakimś sportowym. Siedzę.

- I po coś tego luja, wariatko, udawała?

- Na telefoniczne Anny z Bydgoszczy zlecenie. Miałam przeprowadzić badania nad kulturą wśród najmłodszych ciot. Bardzo długo tak siedziałam, bo większość ciot już mnie znała i na tego luja nie dawała się nabrać, tylko śmiech z tego był...

Ale w końcu pojawiła się jakaś młoda, najprawdopodobniej prosto ze wsi, albo z małego miasteczka, mówi, że z akademika, z pierwszego roku. Taka zawstydzona, patrzy na mnie w górę, jak w słońce, oczy mruży, od razu widać, że luja we mnie widzi! Karykaturę siebie samej wobec luja w niej zobaczyłam, tak ja się do nich mizdrzę... Więc nienawidzić jej zaczęłam! Cioty im do siebie bardziej podobne, tym bardziej się nie znoszą, co wiedząc powinnam przejść nad tym do porządku dziennego i tę nienawiść w sobie zdusić! A ta o tym wszystkim nic nie wie i tym swoim damskim głosikiem tak:

- Byłeś już tutaj parę dni temu... Ja cię poznaję... Z takim innym szedłeś, z kolegą... Poznaję cię po tym kapturze...

Z prawdziwym jakimś lujem mnie myliła, może dlatego się dokładniej nie przyjrzała. Co się już o tego luja co noc ocierała, co go przywoływała! W końcu mówi tak:

- Ja jestem z akademika, wiesz? Dlatego sam rozumiesz... Nie mogę cię do siebie zabrać...

A ja już duszę śmiech, bo kto takie rzeczy lujowi mówi? Czyja to jest szkoła? Jaki to jest styl? Na pewno nie nasz!

- Rozumiem, rozumiem... - mówię męskim tonem, szepczę właściwe. To ona już nie może wytrzymać i pyta:

- Co lubisz?

No, tego by jeszcze brakowało, żebym ja jej miała się zwierzać, wicehrabio!

- Zobaczysz... A ty? - Miśka, to „a ty” to już zapytałam tylko dla ciebie, żeby ci potem powtórzyć i się z tobą do rozpuku śmiać. Tylko. Bo już ta ciota egzamin dawno oblała. Ale ta jej odpowiedź... Pobiła samą siebie, wicehrabio! Tak szybko i pod nosem wyrecytowała, jakby na spowiedzi, ale wiesz, jak ktoś się wstydzi czegoś i tak szybko mówi, jednym tchem: - Pieścić ciało, i brać prącie do buzi (jeżeli mi się też bierze), całować w usta, całować całe ciało...

Pieścić prącie! To już powiedziałam, żeby se kogo innego znalazła, dupę zabrałam i polazłam. Dzwonie do Anny, zdaję sprawozdanie, a ona na to:

- Wszystko przez to, że zabrakło starych nauczycielek... Że cioty stare wszystkie już albo pomordowane, albo bardzo rzadko się już pokazują. Skąd ten narybek ma brać przykład? Na czym się uczyć? Gdzie podręcznik? Taka Roma Piekarzowa czy ja, toć myśmy się uczyły, terminowałyśmy u Macicznej, u Pizdencji, u Kucharzycy, u starych mistrzyń. Przecież te młode nie rozumieją, że gdyby to był naprawdę luj, to ona by tego luja nie tylko że nigdy nie miała, ale ona by w pysk dostała! One nie rozumieją, że lujom się takich rzeczy po prostu nie mówi! Że lujów te nasze koronki brabandzkie gówno obchodzą! Się podchodzi i od razu oczy w punkt zero, bez słów się lujowi do rozporka i już! A ta mi tu: „pieścić ciało” i jeszcze warunki będzie stawiała, że do buzi weźmie, jeśli i jej się weźmie! Mówię ci: Maciczna w grobie się przewraca!

Paula z niesmakiem gasi papierosa i chowa niedopałek do pudełka. Potem robi usta w dzióbek. A ja jej na to o Gizeli, żeby też coś z mojej młodości było, tyle że ta młodość upłynęła już w najprawdziwszym środowisku pedalskim i żadnego ukrytego pożądania, jak z tym łapaniem za rękę, nie da się tam doszukać. Tylko odkryte.





Gizela



- Nie - e - mówi Gizela, podbijając to drugie „e” jak mała dziewczynka. Nie - e, tak dłużej być nie może! Na to trzeba coś poradzić. Sponsora jakiegoś znaleźć.

Włosy miała blond, z niemiecka: z tyłu długo, z przodu krótko, kręcone, utlenione. Do tego naprawdę piękna, szesnastoletnia twarz. Kochała Modern Talking i marzyła o sławie. W parku ze mną przesiadywała na ławce, paliła extra mocne i godzinami nawijała, że założy zespół „Magic Talking” - co się przekłada: „Magiczne rozmowy...” I nagle „zmieniała twarz”, i zaczynała tak bardzo wysoko śpiewać, jakby chórki i echa z Modern Talking. Po angielsku. I już Dieter Bohlen to, Dieter Bohlen tamto. A prawda była inna. I ona od tej prawdy innej w tego Dieter Bohlena uciekała, chowała się.

Bo ona była w nędzy, chuda, z dzielnicy, co ją nazywają „Trójkąt Bermudzki”. Jej chłopak, żulik, taki Zbyszek (z wąsikami), bił ją. Siedzimy raz w ogrodzie botanicznym nad stawkiem, ona ma na kolanach swój największy skarb - wielki, kolorowy magnetofon na baterie. Słuchamy tego jej Modern Talking, ona śpiewa, bo na każdej kasecie są na końcu tzw. repryzy, podkład muzyczny do piosenek, hej - każda z nas może zabłysnąć! Thomas Anders ona bardziej chciała być. Ja musiałam śpiewać za Dietera. Romeo i Julia i inne przeboje. Uciekała wciąż w marzenia, w nierzeczywistość. Że zarobi na targu, albo znajdzie większą kasę. Albo pójdziemy do hotelu Wrocław, może Niemca poznamy, albo milionera. Szczytem jej marzeń była wieża stereo, taka duża jak szafa, z adapterem na górze, bo to były lata osiemdziesiąte.

- Jak ja bym tam wszystkie płyty miała równiutko, cały komplet, Dieter Bohlen, Modern Talking. Za szklanymi drzwiczkami. - I nagle Gizela zaczyna wydawać takie odgłosy jakby pociąg, które okazują się początkiem jakiegoś przeboju. Ona ustami robiła za całe disco! Buch buch buch, i, i, i, uuuu. Ffff. U - u - u - u. Zmienia się cała w twarzy, już jej usta grają, są perkusją i talerzami. I nagle pojawia się ten jej Zbyszek beznadziejny, ten żulik i wkurwiony ją leje, po twarzy, wyrywa jej ten magnetofon:

- O której, szmato, w domu miałaś być, o której, o której w domu miałaś, szmato, o której...

I rozpierdala o ziemię, wrzuca do stawku, w którym pływają lilie wodne, bo wciąż siedzimy w ogrodzie botanicznym. Ale cóż, ona go nie rzuca, ona go kocha. I nic się z tym nie da zrobić.

Miliony razy jej mówiłam:

- Gizela, otrzeźwiej, rzuć go. Bije cię, kopie. - Ona:

- Ale potrafi też być bardzo czuły. Jak jest trzeźwy.

Oto cioty.

W końcu ona mówi:

- Musimy załatwić jakieś pieniądze, tak dłużej nie może być! - Idziemy w noc. Wtedy noc była zawsze, myśmy tylko w nocy przesiadywały, łaziły po tym Wrocławiu, zaglądały do nieznanych dzielnic, do bram. Ona ze złej rodziny, ja z dobrej, ale znudzona nauką, obiadami, czytaniami. Wysłuchująca w domu, że się z marginesem społecznym zadaję, w rynsztoku się babram. Ona z ulicy Traugutta, ja z Baciarellego. Inny świat. W dzień ja w szkole, ona gdzieś w tej swojej rozbitej rodzinie. W nocy razem. Rodzicom, że na dyskotekę. A z Gizelą zawsze się miało disco, ona nie umiała nie śpiewać, nie wydawać dźwięków. Więc zawsze tylko w tych wspomnieniach panuje noc. Noc mojej młodości, moich piętnastu lat. Załatwić pieniądze. Gdzie są pieniądze? Ano w hotelach, bo gdzie by indziej w tym roku osiemdziesiątym dziewiątym, gdy komuny już nie ma, a kapitalizmu jeszcze. W hotelu Panorama, co go wyburzyli, aby postawić Galerię Dominikańską, w hotelu Wrocław. Jak ona się wystroiła, z jakiego lumpeksu! Zielona kurtka i taka kolorowa opaska ze szmatek na głowie. Różowe getry. I te oczy niebieskie, i te sznyty na rękach, i ten głosik anielski, rzęsy blond. Usiadłyśmy w hollu. Siedzimy, palimy te extra mocne, a może i carmeny specjalnie na tę okazję kupiłyśmy... Wchodzą stare niemieckie emerytki z walizami ze skóry, siwe, nie umalowane, spoza świata disco. Spoza Strangers in the night. Przylepiamy nasze małe noski do oszklonej ściany, za którą jest drink bar, musimy nieźle wyglądać z zewnątrz. Ale w środku pusto - niemieccy emeryci nie są zainteresowani nocnym życiem. Porażka na całej linii.

W „Panoramie” przynajmniej pracowała wtedy znajoma ciota, była babcią klozetową, zawsze można się było za darmo wysikać, poprawić. Miał przyjechać znany projektant mody. Ej, Gizela, powiemy mu, że chcemy o nim jakiś program do gazetki szkolnej... Bo był gejem. Zaczął nam stawiać drinki w barze... Mówił:

- Jeszcze lufka dla młodego!

Gizela wdrapała się na wysoki barowy stołek, o wiele za duży dla niej. Nic z tego nie wyszło. Projektant jeszcze tej nocy jechał na pokazy gdzie indziej. Gizela się zaniedbała, brudna chodziła, pijana. A taka niewinna twarzyczka, do dziś pamiętam, takie oczy niebieskie, takie dźwięki fajne wydawała, tyle razy tą Alexis udawała...

Pewnej nocy poznałyśmy faceta, powiedział, że ma założyć hurtownię w Legnicy, wtedy wszyscy coś zakładali. Że mogłybyśmy tam pracować, trzy miliony na miesiąc zarabiać. Że to raczej pewne. Trzy miliony to była skórzana kurtka co miesiąc! O której żadna z nas nie mogła marzyć. Widziałam taką na targu, z naszytych łatek, z patchworku. Dwanaście kurtek rocznie!

- Dobrze ci nie radzę. Co ty, głupia?! Jak jednego miesiąca kupimy sobie po kurtce, to następnego chyba już nie będziesz drugiej kurtki kupowała, tylko se kupimy na przykład po kowbojkach! - i już na siebie patrzymy, za ręce się łapiemy i w pisk, bo dopiero teraz do nas dociera, co tak naprawdę nas czeka!

Tak! Po kowbojkach, a potem po złotej bransoletce!

- Przysięgnij się - mówi Gizela w nocy, w parku - przysięgnij się, głupia, że nigdy się nie rozstaniemy i zawsze będziemy miały tak fajnie i takie życie! Przysięgnij się na swoją matkę!

Pojechałyśmy z tym facetem do jego mieszkania, starego, brzydkiego, zapchanego zakurzonymi antykami, jakimiś śmieciami. W starym budownictwie, w podłej dzielnicy, Gizela miała blisko do domu... Rano wysyłał nas po wódkę, za wytrzęsione z jakiegoś wazonika grosze, do których musiałyśmy dołożyć. Został mi w pamięci taki obraz: Gizela rano w wannie u niego. W pianie. Woła mnie, zasłania się pianą i który byś szampon se zastosowała, jakbyś była na moim miejscu, żeby nim głowę umyć, ten, czy ten, czy ten. I idź, głupia, posłuchaj, czy on tam nie stoi za drzwiami. Nie. Więc już śmichy chichy z niego, psikanie się wszystkim, co popadnie, grzebanie wszędzie.

A potem było długo, długo nic. Facet nie dzwonił. Ale dał adres tej hurtowni.

- Wychujał nas.

Gizela pod gwiazdami je watę cukrową.

Siedzimy na ławce, na oparciu. Wciąż dłubiemy słonecznik, wciąż coś żremy.

Może jeszcze wszystko się odmieni, pomyśl - kowbojki, skóry, złote łańcuszki,

szampony L'oreal!

Pojechałyśmy do tej Legnicy czy Trzebnicy. Pod wskazany adres. Długo błądziłyśmy w upale. To wodę mineralną piłyśmy na murku, to wśród jakichś garaży błądziłyśmy... W końcu jest! Stara willa, schodki. Otwiera kobieta w dresie:

- Czy pan taki to a taki tu mieszka, tu miała być hurtownia.

- Tak, mieszka, ale go nie ma, a z tą hurtownią to nic nie wyszło. Może w przyszłym roku.

- Aha.

- Czy coś przekazać?

- To... To może pani powie, że... że był Grzesiek i Michał, że... że do tej hurtowni...

Wracałyśmy autostopem. Padało, lało. Gizela położyła mi głowę na ramieniu i zasnęła ukołysana przez ciężarówkę. Nigdy więcej jej nie zobaczyłam, przestałam się z nią zadawać, w ogóle - z nimi wszystkimi.





Oleśnicka



I kiedy już nuda, już moje Emerytki zaczynają się powtarzać, patrzę nagle: o niechby to, co myślę, się okazało prawdą! Drepcze z daleka jakiś piesek tu do nas, ustrojony, pekińczyk, a za nim daleko mała kulejąca kulka. I myślę: niechby to była Oleśnicka, o nic już nie proszę, tylko niechby to się okazał pekińczyk Oleśnickiej!

Niechby Oleśnicka to była! Niechby to ona, gruba, kulawa, niska, łysa i tleniona zarazem, i jej piesek, co pobił rekord w obsikiwaniu drzew, bo całe życie w parkach, po pikietach, wszystkie pikiety w Polsce obsikał, każde drzewo, a teraz żeby tu kicał do nas każdą roślinkę (ludzkimi rękami osobno zasadzoną) obsikiwać! Żeby to ona i jej pies, co w Bydgoszczy, Toruniu, Kaliszu, Suwałkach, Zgierzu, Wrocławiu, Warszawie, Poznaniu, Olsztynie, Krakowie, wszędzie obsikiwał drzewa na pikietach, gdyby to był on (a raczej: ona, bo cały w kokardkach, choć siusiaka ma, cały w brylancikach sztucznych, bo to jest pies - ciotka), to już, już nie byłoby nudy, już ta opowieść dostałaby świeży zastrzyk energii!

Oleśnicka to była w istocie.

- Cześć, dziewczyny, jak się bawicie? Na miotle tu przyleciałam, bo słyszałam, że tu jest Kangurzyca, ta bicz, nie widziałyście Kangurzycy?

Moje wszystkie Emerytki zbladły, bo domyśliły się, że to sama znana na całą Polskę Oleśnicka. O której w pociągach i w toaletach dworcowych wypisują. O której w więzieniach se pod celą opowiadają. O której w dyżurkach szpitalnych, gdzie piosenkarki służbę zastępczą odrabiają, gada się całymi nocami. Która za komuny była najważniejsza zaraz po Łucji Kąpielowej, ale że Łucję luje lokówką zabili, to teraz ona dożywotnio jest najważniejsza na całą Polskę. Emerytki do stóp jej padły. Ja padłam. Oleśnicka gestem królowej nas uniosła i dalej, czyśmy tej kurwy, Kangurzycy, nie widziały, bo jej podwędziła (brzydziej to zostało powiedziane) dwadzieścia złotych.

- Była tak na samym początku czerwca, wygziła się i pojechała.

- A Żorżeta była?

- No, jeszcze by tego czuczła tutaj brakowało...

- A tej to już nie widziałyśmy od tamtego roku. W parafii siedzi.

- Ona tu już spalona, teraz do Rowów będzie jeździła... Tam jej jeszcze nie znają.





Babcia klozetowa z Oleśnicy



I już Oleśnicka wyciąga z siatki wódkę i starym, dobrym, parkowym sposobem owija ją tą właśnie plastikową reklamówką. Już nas częstuje, a może popularnego, albo i mocnego, a może łyczka jeszcze, przeciera pięścią szyjkę i pije z nami. Za popitkę wyciąga takie jakieś dwulitrowe kolorowe chemiczne gówno o smaku landrynek, najtańsze w całej „Żabce”. Ona jak się napije, to w szaleństwo ucieka, ucieka od tego swojego podłego losu. Pieska woła:

- Andżelika. Fi fi fi! Chodź do nas!

Bo ta Andżelika już po wydmach buszuje, już się gzić chce. A ja Oleśnicką na opowieści naciągam, ona zaś przy wódce i popitce, w kubkach z wypaloną Emerytką 1, w cieniu popołudnia tak opowiada:

- Teraz to już naprawdę nie te czasy... Ostatnio poszłam sama na pikietę wieczorem, u mnie w Oleśnicy, dałam babci klozetowej dwa złote, powypisywałam na samą siebie nad pisuarami: „Bożena, kurwa, Bożena szmata”... Podpisałam: „Bożena, lat 40”. Wracam, mówię do tej babci klozetowej szeptem:

- Pani wie, że tam trzech homoseksualistów siedzi w środku?

A ona jak nie zacznie śpiewnie:

- A to to ja wiem, ja wiem, a to mnie już ostrzegano, jak tu pracę podejmowałam, a to ja wiem... Mam ja z nimi... - i po chwili macha ręką - A to niech sobie siedzą...





Specjalista od Lorki



Szkoda gadać, już koce połączone, już nasz koc najważniejszy, za Łysą jakąś Górę robi i zlot wszystkich czarownic tej nocy, ach, kupały chyba, jest tu organizowany. Ale na razie jeszcze dzień, choć i tak siedzimy już i słuchamy Oleśnickiej jak przy ognisku, ot, właśnie, jakby ognisko swym gadaniem nam tu wykrzesała.

Mówi Kucharzyca:

- Oto wracam z Sobótki do Wrocławia autobusem Pekaes, dosiada się chłopak, nawet kulturalny, młody, ładny. Nie żeby jakieś cudo, ale sympatyczny. Od słowa do słowa, po godzinie mówi, jest gejem.

- Powiem - mówi - ci, bo czuję zaufanie. - Ja mu nie powiedziałam, ale to już on sam wiedział. Dojeżdżamy do Wrocławia:

- Chodź - mówi - chodź, pójdziemy do knajpy na piwo.

- Nie, co będziemy ciągle w tych knajpach siedzieć, piwo, w tym dymie, to lepiej chodź tu na Ostrów Tumski, jak chcesz pogadać, kupimy jakieś piwo, na ławce sobie usiądziemy z widokiem na Odrę. - Bo ładnie odnowili, ławeczki dziewiętnastowieczne, do tego niby to gazowe lampy dali.

Siedzimy, pijemy, on mi o poezji Lorki (LORKI, zapamiętajcie to), w ogóle - kulturalny. No nic. Ja się poszłam odlać w krzaki, wracam, pijemy dalej to piwo i coś mnie śpik zaczyna brać, pamiętam jeszcze, że coś tam powiedziałam, że „jakiś taki senny jestem po tym piwie”.

Budzi mnie telefon. Jestem w swoim własnym łóżku, telefon dzwoni, pani Małgosia, co miałam u niej być na obiedzie, ale przecież trzy dni później! Czemu nie jestem? Ja mówię:

- Zaraz, zaraz, bo ja tu muszę dojść do ładu z pewnymi sprawami... - Usiadłam na łóżku. Jak mi nagle wszystko zaczęło stawać przed oczami! Całe to zajście. Jezusmaria, przecież on mi czegoś dolał, gdy poszedłem się odsikać, piwo zostało na ławce! Mieszkanie oczywiście okradzione. Potem dochodzenie wykazało, że sobie trzy czeki wypisał na tysiąc każdy, na imię i nazwisko swoje lewe, co miał na to nazwisko jakiś tam dowód skradziony. Oczywiście za mnie się podpisał, moim imieniem i nazwiskiem, żadna z tych na poczcie nie sprawdzała, choć miały wzór podpisu w komputerze.





Kangurzyca



- To Kangurzycy kiedyś jakiś luj, taki Jurek, co go sobie wzięła do domu, ukradł paszport; no nic, zgłosiła grzecznie na policję, tego tamtego. Wyrobili jej nowy, zapomniała. Nagle po iluś tam latach jedzie sobie grzecznie Kangurzyca na Turków do Turcji. Zatrzymują ją na granicy, paszporcik proszę, tego tamtego. Ona daje ten nowy paszport. Jak się na nią nie rzucą!

- Boże, ja, Kangurzyca, poszukiwanym mordercą, poszukiwanym na cały świat! Aż się tam przegięłam, mówię - bij mnie! Bij mnie - mówię do tego celnika!

Potem (po powrocie z Turcji) do mnie mówi:

- Czy ty jesteś w stanie wyobrazić sobie, że ja wtedy byłam w łóżku z tym lujem, co mi ukradł paszport i wychodzi na to, że spałam z mordercą, co na całym świecie poszukiwany! Z jakimś Al Capone! Mafiozą groźnym. Super był, sto razy nie żałuję tego paszportu!

Rzucili się tam na nią, na tej granicy z Ukrainą, zabrali ją z tego autobusu, wycieczka oczywiście patrzy się na nią z przerażeniem, a jeszcze co ona tam wygadywała, jak się nie przeginała (bo już jak ją znam popijała w tym autobusie)... Ile ona tych opowieści spod celi nawymyślała, potem wszędzie rozpowiadała, jak ją tam gwałcili zbrodniarze (bo że ją zamknęli to wiem). Po prostu – luj ten był jakąś szychą wśród złoczyńców i posługiwał się jej starym paszportem, wpadł, uciekł, zanotowane mieli, szukać takiego to a takiego. Ale to wszystko nic. Bo wiesz, jaka jest Kangurzyca, jaka aktorka, wariatka. Co ona tam wyprawiała na tych przesłuchaniach... Mówiła:

- Do stóp padam, nie zabijajcie mnie, ja niewinna, ja Kangurzyca z pikiety, ja luja w dom puściła, on mi paszport ukradł...





Kangurzycy opowieści spod celi



I tyle może było prawdy, cała reszta to już chyba jej wymysły, że tam w celi gniła trzy tygodnie, zanim wyszła prawda na wierzch, że przychodziła do niej nieznajoma zakwefiona kobieta i podawała jej przez kraty w oknie kosmetyki, aby ona - Kangurzyca - nie zbrzydła przez ten okres, ty wierzysz w to?

- Nie.

- Oj pewnie, że była z mordercą w jednej celi, co jej te perfumy wypijał, że oczywiście wszystkich obciągała - zazdrość po prostu chce wzbudzić, ale wiesz, jaka ona jest. Do Turcji jeździła, to zaraz mówiła tak:

- Turków miałam wszystkich, wszystkich! Oni tam wygłodzeni, bo ich kobiety muszą być dziewicami aż do samego ślubu (oni potem w noc poślubną, w noc rozdziewiczenia wywieszają wszem i wobec zakrwawione szmaty, żeby wszyscy widzieli). No i oni nie mogą się tych ich bab doprosić, więc co myśmy tylko stały na balkonie hotelowym, a tam na sąsiednim balkonie robotnicy tureccy pracowali, to myśmy tam pokazywały im - tu Kangurzyca pokazuje, liże palec, mizdrzy się, język wywala i chowa - i oni tam nam pokazywali wzrokiem taką budkę, bo to było takie podwórko typu studnia, na dole jakieś tylne strony sklepów, syf, resztki kwiatów, owoców i ryb, no - Campo di Fiori, i buda była taka, to oni tą budę wzrokiem pokazują, żeby tam wieczorem przyjść.

- I wszystko byłoby OK., i już mogłybyśmy skarbonkę na wyjazd zakładać, żyć tym, ale niestety mankament - to jest relacja Kangurzycy, której jednak wierzyć nie można, ani też nie warto pizdy wieźć aż do Turcji, aby sprawdzić i się przekonać, że kłamała, zmyślała, nas tym swoim kłapaniem jadaczką nabierała... I teraz mi jeszcze, złodziejka, dwie dychy ukradła.

- Ale pozwól mi skończyć o tym od Lorki...

- No, no.





Specjalista od Lorki



...Zaraz na policji mi wzięli krew do analizy, aha - „serum prawdy” panu ten specjalista od Lorki dolał, to, co Amerykanie dają przy przesłuchaniach, co jest zabronione. Wszystko pan po tym zrobi. - Przeraziłam się, jak ja do domu wróciłam? Przecież mogłam człowieka w tym czasie zabić, bym o tym nie wiedziała, się wypierała! Też dochodzenie wykazało, że on najpierw dowiedział się mojego adresu (ja mu grzecznie wyśpiewałam, tam, na tej ławce) i mnie tam zostawił, okradł mieszkanie i drzwi zostawił otwarte. A ja sama tam z tamtej ławki do domu przyjechałam, sąsiedzi zeznali, że mnie widzieli przed bramą, jak wszystko mam z torby wywalone i szukam kluczy, myśleli, że pijana jestem. I mnie wpuścili, patrzą - a tam drzwi do mieszkania otwarte. Ja NIC z tego nie pamiętam. Oczywiście nikt mi tych pieniędzy nie zwrócił, jeszcze musiałam spłacać debet. A jeszcze co za koszmar, na tej policji, ci sąsiedzi przesłuchiwani, jakaś gruba baba z brodawą przy maszynie do pisania, bez zrozumienia, bez delikatności, tylko odłażący jej lakier z paznokci, jak za komuny i:

- Proszę nie interpretować faktów! To doszedł pan do domu o godzinie dwudziestej drugiej?

Ja mówię:

- Nie wiem, byłem nieprzytomny, sąsiedzi zeznali, że tak.

Ona:

- To był pan, czy nie? - I taka tam rozmowa, pisze: homoseksualista, specjalista od Lorki. Ja: Co? No, mówił pan... Niby to policja sama to „serum prawdy” w moich żyłach wykryła, ale jednak już tej babie nie powiedzieli. Już ta nic z tego nie rozumiała, tyle tylko, że udałem się na posesję w okolicy dwudziestej drugiej”. Potem jeszcze wyszło na jaw, że mnóstwo piosenkarek ten specjalista od Lorki w ten sposób nabrał.





Ten Kangurzycy, co jej ukradł paszport



To była z początku bardzo romantyczna historia... Wyhaczyła go spod poprawczaka. Dzwoni do mnie, gdy ten romans był już dosyć zaawansowany, cała w skowronkach. Ba! I widzicie, jacy oni potrafią być - on wiersze dla niej pisał! No normalnie, wiersze na kartce, długopisem, może nie jak Lorka, ale zawsze... Zresztą - potem się okazało, że to był rzeczywiście kryminalista pierwszej wody, morderca nawet. Nie pamiętam, jak on się nazywał, no, powiedzmy, Jurek, imienia swego prawdziwego na pewno jej nie podał. I ten Jurek, taki morderca, o kwiatkach i ptaszkach, i motylkach, i o miłości wiersze dla tej naszej Kangurzycy pisał. Bo oni nie potrafią inaczej, jak tylko o kwiatkach. To kurwiszcze się cieszyło, się z tymi wierszami obnosiło, przez telefon mi czytało, miłość - wiosna, mojej Kangurzycy poświęcam. Zrozumiałam wszystko, jak mi kiedyś powiedziała, gdzie i kiedy z nim się spotka, żebym na spotkanie przyszła i z daleka go sobie zobaczyła. Esencja lujostwa, nogi do samego nieba, rozpór wypchany, twarz z nosem prostym, rzymskim, lekkie zakola, bicepsy. Zresztą, czy to oddasz słowami? Szedł do niej tam, pod tą Iglicę w Parku Szczytnickim rozkołysanym krokiem, jak marynarz. Hej, jak marynarz! Aż nie wytrzymałam, wyszłam z ukrycia i mówię do niej:

- A co, koleżanki nie poznajesz? Przedstaw mnie koledze...

Rada nie rada Kangurzyca musiała mnie przedstawić, ja go wtedy zapoznałam. Co on miał w tej twarzy, w tych oczach, w kształcie tego, że wszystkie jak w ogień leciały, choć każda wiedziała, że to kryminalista. Tak, on miał takie jakby wyłupiaste oczy. I na dole pod okiem to najdelikatniejsze mięsko takie wypukłe. I kreskę na policzku, i dziurę w brodzie, i takie teatralne wręcz żyły na rękach, wszystko miał teatralne, jak z komiksu. Przerysowane. Na przykład bokobrody to miał jak jakiś Iwan z Rosji, z XIX wieku, takie wielkie, na pół twarzy. Matko. I jak to się wszystko rozwijało? Wylądowałyśmy u Kangurzycy. Wiadomo: wódka, piwo, ja zaczęłam przed nim zgrywać bogatą ciocię z Ameryki, bo jakoś tak podświadomość mi podszepnęła, że on tym więcej się mną będzie interesował, im więcej mu pieniędzmi zaimponuję. To ja wyciągam sto złotych i na ziemię, deptać zaczynam, ale tu on na mnie jak nie krzyknie, żebym się nie ważyła rzucać tym na ziemię, bo tam jest orzeł, a on jest... czym to on był? Jakimś narodowcem, czy jakoś tak. Coś z poszanowaniem kraju, ziemi, godła. To ja taka pijana podarłam ten banknot, podpaliłam zapalniczką, jak Nastazja Filipowna. I gdy tylko go zobaczyłam, te jego wielkie nogi, tam, pod Iglicą, od razu wyobraziłam sobie taki obraz: ja w wannie, a on stoi nade mną, tak że te nogi to jak kolumny widzę od dołu i szcza. Po moich piersiach i po twarzy. I pluje. Więc poszeptałam z Kangurzycą, weź, zamknij łazienkę na klucz, niech on te wszystkie piwa pije, ale niech tam nie chodzi. Niech tam nie chodzi! Na klucz zamknij, jeśli mnie jeszcze choć trochę kochasz, jeśliś przyjaciółką mą! A to zamknij w pizdu drzwi te, niech on tam nie wejdzie, niech nie postanie noga jego w tych progach. Klucz sobie na szyję zawiesiłam, bo Kangurzyca w starym budownictwie mieszka, kibel razem z wanną trzyma i to wszystko na klucz stary jest zamykane. Na serce sobie klucz wywiesiłam i do salonu wróciłam, gdzie on buty zzuwał. Wszystkośmy mu wyjaśniły, powiedział:

- OK - i gumę żuje.

OK... Co mi już te dwie litery jak WC brzmiały, nuż lać w niego piwsko. Pij, pij. Co tu dużo gadać: spełniły się marzenia moje. Kangurzyca w drzwiach kibla stała i papierosa paliła z miną bardzo zblazowaną.

Minęło czasu mało wiele. Spotykam Jurka na mieście. Bardzo miły, na alkohol go zapraszam, papierosem częstuję. A akurat gotówkę większą miałam. On sobie buty kupić kazał, glany takie wysokie. Zaprowadził mnie na najwyższe piętro domu towarowego Podwale, tam miał upatrzone, trzysta złotych, to wtedy było dużo. Ja, głupia, aby mu zaimponować, zaczęłam szastać tymi pieniędzmi, to, tamto kupować, jemu, sobie. Aż mu się zwierzyłam, że mnie do wojska chcą wziąć. To on mi mówi, że nic, tylko do jego wujka z komendy trzeba iść, a raczej jechać, za sześćset złotych on mi kategorię najgorszą, niezdolność do pełnienia służby wojskowej załatwi. Wsiedliśmy w taxi i pędzimy do tego wujka, ja już pijana, bo ciągle co zakup, to w jakimś eleganckim pubie opijaliśmy. Wjeżdża taksówka w stare ulice, w teren Trójkątem Bermudzkim zwany, on mówi:

- Tu na mnie poczekaj, w samochodzie - zabrał moją książeczkę wojskową i te pieniądze, znikł w bramie. Ja czekam, czekam, dopiero po pół godzinie, gdy już taksówkarz zaczął się kręcić, mówi do mnie:

- Coś się nie zjawia ten pana kolega... - to już byłam pewna, że on w bramę wszedł i od podwórka w pizdu uciekł, no ale co z tego, kiedy oczy wyłupiaste, podkrążone... I po tym wszystkim miał jeszcze czelność do Kangurzycy przychodzić i o moje zdrowie pytać. I ją z tego paszportu okraść. Nim się posługiwać. Po latach list mi jakiś pod drzwi podłożył, że czeka na mnie wraz z moją książeczką wojskową pod Iglicą, że tyle to a tyle pieniędzy mam przynieść, to mi ją odda, a jak się nie zjawię, to ma w buteleczce krew zarażoną i igłę, że mnie ukłuje, no ale co z tego, kiedy oczy podkrążone, kreski na policzkach... Więc to już olałam zupełnie i żadnych konsekwencji dalszych nie było, poza tym, że te uda jego nad sobą do dziś widzę, w ogóle nie żałuję. Bo też się potem okazało, że z głównym jakimś bandytą, szefem mafii byłam... Szkoda tylko, że mi żadnych wierszy nie pisał, bo Kangurzyca do dziś te jego gryzmoły przechowuje w barku między pustymi butelkami i każdemu czyta...

To Aptekarka się rozkleiła:

- A ja tak bym chciał, żeby jakiś fajny facet mnie na ulicy zobaczył i tak po prostu żeby wziął i padł. Z miejsca się zakochał. No, komu by to szkodziło? Tylu ludziom się to przytrafiło... To czemu mi nie miało by się przytrafić? Żeby stanął i padł z wrażenia! I jeszcze żeby mnie nie okradł... Bo tak jak się was słucha, to już się człowiekowi wydaje, że jak tylko ktoś sam wykazuje zainteresowanie, to znaczy ktoś fajny, gdy sam chce, gdy chwali, to nie z miłości, tylko złodziej, albo morderca...





Fajny



Idę znowu wydmami, patrzę - na górce z piachu stoi mój Fajny, co mi znikł wówczas, gdy popełnił błąd numer osiemnaście. Plecak postawił obok, dżinsy spuścił i wymachuje pałą, a do mnie się śmieje, ech, jak się śmieje! Więc ja przychylnym spojrzeniem go obrzucam i idę niespiesznie przed siebie, w puste (zdawałoby się) dróżki wydeptane między wydmami. I już słyszę, że fajny idzie za mną krok w krok, coraz bliżej. Zwalniam więc, papierosa zapalam. A tu nagle widzę, że naprzeciw mnie ścieżką wydeptaną wśród wydm idzie owa Boguśka ze swoją czarną koleżanką i już z daleka krzyczą, halu! Sali! Sesłar! I tak dalej, jak w tej piosence. Myślę, co tu robić? Spłoszą mi go, jak nic. No, ale przecież nie zatrzymać się, nie pogadać, toż to od razu się domyślą, że podrywam tego, który za mną idzie, mojego Fajnego. Przecież nie powiem im szeptem „a kysz!”. I już Fajny mija mnie z lodowatą twarzą, wyprzedza i znika na horyzoncie wraz ze słońcem, ach, słonko moje, a one gazele przystają:

- Wracamy do Międzyzdrojów, byliśmy w Świnoujściu, ale nie ma już tych sygnetów. Na jutro piękną pogodę zapowiadali...

I tak: turnus mija, ja niczyja.





Dżesi



- Ale to dopiero początek, mówi Oleśnicka i zaciera ręce. Właśnie ognisko tu teraz będziemy paliły, bo dzisiaj jest noc kupały i zlot tu robię czarownic, jak na Łysej Górze. I już każe temu swojemu wystrojonemu psiuńciowi gałązki różne zbierać z wydm, do nas, do mojego grajdołu znosić. Same też się porozłaziłyśmy i mnóstwo tych wszystkich ponadpalanych kłód do siedzenia naznosiłyśmy. Dzięki Bogu, ciepła i spokojna noc będzie, morze też jak lustro, już i kąpać się chce, hej, kąpię się w ciepłej wodzie, nago. Woda wspaniała, widzę, leżąc na wodzie, że one tam już pierwszy ogień zapaliły, już się zlatują, może i na miotłach. Powietrze pachnie jodem, włosy mokre, piesek Oleśnickiej tapla się przy brzegu i chce do mnie podpłynąć... Nagle czuję coś w wodzie, czuję coś w wodzie! Obce jakieś, oślizłe ciało! Coś czuję. Duch? Topielec? Andżelika wyć zaczyna jak potępiona ciota w psa zaklęta! Jezu, toż to Dżesi! Tu przyszła, przypłynęła z piekła!

Ale cóż, Dżesi właśnie mści się, że - choć stanowi integralną część tych wszystkich opowieści - nie została tu wzmiankowana z przyczyn, hm, obyczajowych. Nic więc dziwnego, że oto Dżesi utleniła grzywkę, ubrała najlepszą koszulę w palmy (prawie nowa, prosto z USA), zawiązała adidasy z wielkimi wystającymi jęzorami i wybrała się na bal nieproszona, jako trzynasta wróżka.

- Co? Morda, Dżesika!

- Jaka Ibiza, jaka Majorka, jakie tłuste angielskie turystki? - Dżesika nie posiada się z oburzenia. Dżesika szczytuje. Toż to wszystko plastik, amerykańskie frazesy! Plaże pełne wytatuowanych gogusiów! Mówię wam: plastik! Opalone w solarium, wydmuchane na siłowni ciała. Twarze jak klonów, wszystkie identyczne. Mówię wam: co innego noc, listopad, lata osiemdziesiąte... Deszcz, dworzec Wrocław - Psie Pole. Idzie pijany żołnierz...

- Proszę!

- ...wchodzi do bramy na Bierutowskiej. Obszczana brama, mętna żarówka. Schodzi do piwniczki. To jest dopiero życie! A wy mi tu: Ibiza! Pełne słońce! Co wy mnie chcecie na reklamę biura podróży wziąć?

- Po pierwsze, Dżesi, tu nie Ibiza, coś ci się przywidziało, tu Bałtyk, Lubiewo. Po drugie: chodź z tej wody do nas, do ogniska... I już idziemy, a tam ile gości! Jakiś sabat czarownic prawdziwy! Kora, Anna, Hrabina, Kokarda...





Kokarda



była znana na wybrzeżu. W Wielkim Atlasie Ciot Polskich przy Kokardzie w prawym dolnym rogu widnieje przekreślony talerz.

- ... raz byłam na plaży w Dąbkach, pytam taką jedną piosenkarkę:

- A o Kokardzie słyszałaś? - strapiła się:

- Ale ona zła jest, ta Kokarda... Jak raz na wycieczce zagranicznej była, dołączała się do wycieczek z Erefenu, szła za nimi do hotelu, wchodziła do restauracji i cały bufet szwedzki bach w siatkę (taką plastikową, z gołą babą na motocyklu), potem wychodziła jakby nigdy nic. A na pikiecie, jak luj wchodził do blaszaka, a było dużo ciot, to Kokarda zaczynała tak po męsku krzyczeć:

- Peedałaay, bić, pedały, bić, bić!!!

Naturalnie, wszystkie piosenkarki uciekały natychmiast gdzie pieprz rośnie i wtedy Kokarda wchodziła do blaszaka i miała tego luja tylko dla siebie.





Piersi



Maciejowa chciała mieć piersi. Mówiły jej: musisz utyć, chuda jesteś jak patyk. To ona na siłownię chodziła, jadła, ile się dało, nic. W końcu znajoma transa powiedziała jej:

- To jest sprawa kilku zastrzyków i gotowe.

Na dowód pokazała własne. Duże, ładne. W celebracji różnych tam różyczek i łańcuszków. Maciejowa ukradła z domu magnetowid, sprzedała na targu, kupiła na giełdzie hormony i jej od nich wyrosła broda i wąsy... Potem się okazało, że jej wcisnęli testosteron. Myśleli, że ona z siłowni sterydy chce kupić na mięśnie. Choć ona wyraźnie powiedziała: „na porost piersi”, a nie: „na klatkę piersiową”.





Roma Piekarzowa



była bardzo prosta i bardzo gruba. Pracowała jako zapowiadaczka na dworcu głównym. Raz zapowiedziała pociąg z Wrocławia do Krakowa i zapomniała wyłączyć mikrofon. A że siedziała u niej akurat Sucha Beskidzka, to dalej się wyginać. To się ludzie nadowiadywali o niej wtedy...

Roma była tak prosta, że właśnie jej z lujami wychodziło. Wspólny język znajdowała, nie to, co my, intelektualistki. My, jak z lujem gadamy, to po pięciu minutach usłyszymy, że coś tak dziwnie mówimy, jak aktor, albo jak w radiu się gada, jakbym audycję w radiu słuchał i wyrażenia takie... A ona widziała jakiegoś żołnierza na przepustce, to inna, bardziej edukowana, nie potrafiłaby z nim tak gadać. Tymczasem Roma Piekarzowa, na poziomie lujów będąc, po prostu podchodziła i tak sepleniąc:

- Te... Zołnies...

- Co?

- Z Bzegu? Jednostkę masz w Bzegu?

To on jej na to, że nie, że gdzie indziej. To ona: aha, tam, byłem. I zaraz:

- E, żołnierz - a jakby „zołnies”, jak ze wsi - E, zołnies, a może się napije?

To on mówił, że - na przykład - tu się umówił, na kogoś czeka, ale ten ktoś nie przyszedł, to ona go brała do domu, wódkę mu kupowała w dużych ilościach, i:

- E, zołnies, a zjadłby co?

I robiła mu kanapki, zupę w domu odgrzewała, przepierkę... Mówi:

- Zołnies, a tobie nie przeprać czego z bielizny? I jak już go całkiem upiła, to tak po prostu, bez żadnych ceregieli:

- Zołnies, oj, zołnies, a jak już tak się najadłeś i napiłeś, to wiesz... Bo ja to jestem taka... męska kobieta... - Gruba męska kobieta - zapominała dodać ta nasza Roma.

- To może ja bym ci zrobił dobrze? - jeszcze jakiś tam film mu puściła. Oczywiście często gęsto dostawała w zęby, ale zdarzało się też często, że w usta.

Roma Piekarzowa. Raz się wystroiły z Beskidzką w białe spodnie, w białe bluzki, złote łańcuszki. Poszły do Ruskich pod koszary. Wlazły na mur i wpadły prosto w koks, w sadzę, bo po drugiej stronie była akurat góra opału, potem się w komendanturze z tego śmiano latami, latami przy wódce opowiadano, jak one tam, niczym te dwie diablice wyławiane były z tej sadzy, całe usmarowane, rozczochrane. Z użyciem wojska je wyławiali.





Anna



Jak Anna podrywała Józka z tira.



Od lat osiemdziesiątych największa wrocławska gwiazda, kazała się nazywać Anna. Znajdzie byle jaki patyk w parku, już śpiewa piosenki Anny Jantar, którą uwielbia, już ma mikrofon:

- Anna Jantar to była najlepsza piosenkarka!

- Dlaczego?

- Bo... Bo „jantar” to znaczy „bursztyn”!

Dzwoni:

- Słyszałam, że Michaśka Literatka książkę o nas pisze... Boże, jaki to teraz come back tej dziewczyny, na okładkach jest, a ja pamiętam, jak cioty w osiemdziesiątym ósmym mówiły w ciotolandzie i na Centralnej, że Michaśkę to już na straty... Boś się kurwo wtenczas nie pokazywała, to zaraz poszła fama/ że siedzisz. Więc mówiły tak:

- Śnieżka siedzi w pierdlu albo na jaką chorobę w nędzy zdechła w przytułku jak Norwid. A tu teraz ja z Bydgoszczy przyjeżdżam, a tu Michaśka, kurwiszon, jak wygląda! Jaka gwiazda, na okładkach jest!

- A opowiadałam wam, dziewczyny, jak się wybrałam za Novotel na tirowców? Nie? Ha, ha, ha! Wybrałam się... - I już zaczyna śpiewać tyle słońca w całym mieście, nie widziałeś tego jeszcze... - Poczekajcie, dziewczyny (i już w tle coś tam gada po angielsku, po niemiecku zasłaniając mikrofon słuchawki ręką, ale tak, żebyśmy słyszały), bo zespół Scorpions do mnie przyjechał... Poczekajcie, to tylko ich wyprawię, bo na miasto idą... (i znowu coś tam gada w tle). Już jestem.

Mieszka teraz od lat kilku nasza Anna w Bydgoszczy, w robotniczej dzielnicy. Jest

sama, nie zna nikogo...

- Ale masz chyba jakąś zaprzyjaźnioną ciotę, z którą mogłabyś się powyginać? - Mam. Jak sobie narysuję. Dzień, spojrzenie lata, dzień... Scorpionsi chyba już poszli i teraz Anna udaje, że przy telefonie jest jej siostra:

- Andzia się maluje przed lustrem, wołać?

- Ech, Andzia, Andzia, opowiadaj wreszcie o tych tirach...

- Anna! Panowie z „Gazet Wyborczej” do ciebie! (po chwili) Słucham uprzejmie. Ach, to ten kurwiszon, Michaśka, już mi stąd, jeszcze chyba nie myślisz, że ci coś powiem, żebyś ty zarobiła na mnie, kurwo, se pizdę balsamami Lancôma potem za moje opowieści smarowała? No nie no, przecież żartuję... Więc będąc ostatnio we Wrocławiu myślę sobie tak: koszar już nie ma, pod poprawczak nie pójdę, bo jeszcze spotkam Oleśnicką, a jej wiszę od niepamiętnych czasów piętnaście złotych i mi kurwiszon tego nie zapomni... Tylko na tiry, robić konkurencję tirówkom, ale tam znowu Patrycję spotkam jak nic. Poza tym to zim była, mróz trzaskający, para leci z pyska, gdzie ja tam aż na autostradę, aż jak się jedzie do Ikei na parking się dostanę?

Ale idę. Ja zawsze nocą potrafiłam. Jak po dworcu się włóczyłam, za żołnierzem pół nocy, za tymi z Ochrony Kolei („z Okapu” się mówiło) i za zwykłymi szaraczkami, aż se jaką kobietę znalazł, to ich śledziłam, oni w tramwaj nocny, na Biskupin - ja za nimi, oni nad Odrę, w ciemne krzaki - ja też, jak ją posuwał, to dwa metry od nich stałam, aż tej kurwie z zazdrości torebkę, co ją na trawę rzuciła, ukradłam. Nic nie zauważyła. Tak stał, mogłam go tam dotknąć! Słynna piosenkarka Anna w akcji! Czasem do bramy wchodzili z babami, czasem po prostu za dworcem w parku, już ja znałam ich drogi. Jeden mówi do baby:

- Pizdę wyżej.

I ją w zad klepie. Ja zdębiałam, kazałam mojemu Zbyszkowi tak samo się klepać i mówić. Też do porno - kina na dworcu chodziłam, siadałam koło jakiegoś tam poborowego w chuście pomalowanej we wzory i gołe baby, go podglądałam, jak się onanizował, bo tam warto było przychodzić tylko, gdy był „dzień chust” - wszelka dziwka majtki pierze i ogólna mobilizacja ciot, zawsze się wieść rozchodziła pocztą pantoflową, ta co pierwsza o szóstej rano przez dworzec do pracy szła już puszczała wieść: przeeeeepustki! A raz kiedyś zaproponowałam jednemu, Jezu! jaki się skandal zrobił, pozapalano światła, wszyscy faceci oczy na mnie, kierownik i bileter mnie wyprowadzali, ale wstyd miałam.

No więc jadę nocą za ten „Nowotel”, dalej, parę przystanków autobusem, po lewej jakaś stacja benzynowa zielono - żółta, a po prawej wzdłuż drogi tiry. Wlazłam na tą stację do sklepiku, niby że gazetę jakąś niemiecką czytam, ale już z daleka widzę przez szybę i śmiech mnie pusty ogarnia, jak ta Patrycja wygląda, jaka stara, gruba, brzuch jaki (co najmniej czwarty miesiąc!), a jaki łeb na czarno ufarbowany z odcieniem granatowym, Boże, jak ona się przez te lata beze mnie postarzała! Ale że Patrycja wobec mnie nie ma czystego sumienia, to z daleka mnie widząc, za McDonald'sa się chowa i zza niego wyziera. Aha, myślę, wyzieraj, wyzieraj, już ja cię urządzę.

Już ja cię urządzę. Patrzę - a tam przy tych tirach zaparkowanych kurwy damskie z Rosji i Rumunii się tłoczą i na kartonach mają napisane: w ruku: 20 zł, w paszczu: 50 zł, w żopu: 100 zł. A jedna z nich, taka na krótko ścięta, utleniona, chipsy żre i nic, tylko żre i żre, wciąż monotonnym ruchem sobie te chipsy do ust wkłada. To ja się przegięłam i do niej tak teatralnie, na cały głos, żeby kurwiszon tam za McDonald'sem słyszał, do tej Ruskiej się pytam:

- A gdzie to ta kurwa, kurwa, ta gruba? A to nie widziałaś gdzie takiej kurwy czarnej, ufarbowanej, co tu przychodzi wam robić konkurencję? Co za darmo im daje, a daje w ruku za darmo, a już najchętniej w paszczu? - To ona tak chipsa żre i pomiędzy jednym a drugim, przeżuwając, na tego McDonald'sa wskazuje:

- A tam się schowała! Tam, o! Teraz jej włosy odstają! Tam się schowała - i żre - tam wystaje ta kurwa - i żre - wystaje jej ta paszcza - i żre - tam, tam, tam! Dziewczyny, wy się nie śmiejcie, ja Patrycję bardzo lubię, choć to spotkać, uchowaj Boże, ja tam też poważna musiałam być, żeby ta Ruska się nie pokapowała, że my się znamy z kurwiszonem od lat. Mówię więc tak, że niby dopiero teraz ją tam zauważyłam:

- A to widzę, widzę kurwę, widzę! - i do niej - dziękuję, już ja ją stąd przepędzę... Pracujcie spokojnie, bo ów kurwiszon czarny już ani paszczy, ani ruki, ani żopu nikomu za darmo nie da, a zapłacić to nikt takiemu tłomokowi nie zapłaci. Bo ja tu właśnie teraz z urzędu podatkowego jestem, co ten kurwiszon nie płacił podatku od lat czterdziestu, jak go teraz zlikwiduję - reklamówkę miałam, w niej wódkę dla tych z tirów, na przekupstwo, na pijaństwo. Idę do niej, za tego McDonald'sa, to ona tak ręce te swoje pulchniutkie do oczu uniosła i „nie!”, „nie!”, i „wybacz”, a ja jej po cichu: „zasłaniaj się, kurwo, piszcz, że niby cię biję” i udaję, że jej tą reklamówką po głowie, a po cichu się śmieję, ale żeby Ruska słyszała, to na całą tą stację krzyczę:

- Tuś się schowała, tuś się, kurwo, schowała, tuś za tego McDonala”sa wlazła... A masz! A masz! Żeś podatku, kurwo, od kurestwa nie płaciła, żeś za darmo dawała, a masz!

Tak ją niby to biję, a kątem oka podpatruję, co u Ruskiej, jakoż i uspokoiła się, o los swój i swoich koleżanek, że już jej nie będzie ta czarna robić darmowej konkurencji. No.

Jakoż padłyśmy sobie za tym McDonald'sem w objęcia. Ale kurwiszon szybko się mną znudził i już jej zaczęło się nie podobać, że ja tu jej konkurencję będę robiła, więc tak słodko do mnie mówi:

- U Pauli mieszkasz? Ale, Aniu, tu nie Bydgoszcz, tylko Wrocław, tu wszędzie daleko, martwię się więc, że autobusu nie będziesz miała... Noc już późna, komunikacja miejska dzienna zaczyna szwankować, a nocna podobnoż całkiem upadła... Idź, idź lepiej do domu, krem nałóż, koszulę nocną, jak przystoi twojemu wiekowi, a ja tu jeszcze chwilę blajben chcę, choć też już niedługo do domu będę szła, bo pustki i zimno, że wszystkie kurwy ręce zacierają i przytupują, a para, jak z parowozów z tych paszcz leci.

Co? Zostawiłam kurwiszona i na tirowców sama się wybrałam. Przez tą ruchliwą autostradę przebiegłam. Więc śpią za kierownicami, trzeba się aż wspinać na takie drabinki, co mają po lewej stronie auta, aby zobaczyć, kto w kabinie, bo wysoko, jak na koniu śpią. Śpią. I za przednimi szybami mają na kartonach nawypisywane, co prawda nie w ruku, w paszczu, wżopu, tylko imiona: Rafał, Wojtek, Główny Spryskiwacz i... Józek!

Oj, Józek, Józek, ale bym ja tobie skarpety prała, a po co ci ta baba była! Śpi taki grubawy, czterdziestoletni, lekki brzuch, luj w moim stylu, guście. Wspięłam się, pukam w szybę. Nic. Firanki takie ma, zasłonki w tej kabinie, pewnie jak kurwę bierze, to je zasłania. Już sobie wyobrażam, że on mnie posuwa, a ja krzyczę:

- Józek! Nie daruję ci tej nocy! Józek! Mocniej! Głębiej!

Słuchaj, Michaśka, słuchaj, kurwiszonie jeden, jeszcze na naszych historiach pieniądze zarobisz i pizdę wywieziesz grzać do Lubiewa. Albo do Rowów, bo w Lubiewie to ty po tej książce już lepiej się nie pokazuj... Bo oto nie wytrzymałam, zapukałam w tą szybę i zlazłam na dół. Facet patrzy, co jest, a ja się brandzluję. Jezu, jak on się przeraził! Jakby ducha Hrabiny zobaczył. Albo Panny. Na jego twarzy uwidocznił się (tak ci mówię, żebyś kurwo zapisała) wyraz grozy i niesamowitości. Naraz zasłonił te zasłony i tyle go widziałam, a tu wychodzi ten kurwiszon od chipsów i mówi do mnie z satysfakcją:

- Wot, spjektakla nie budjet!

Nie budjet spjektakla, mówi, zadowolona, bo wyszło szydło z worka, że ja też tu jej konkurencję chcę robić i to darmową.





Jak Anna poszła do koszar z siostrą



Raz Andzia przyszła do koszar z jakąś młodą piosenkarką, o której mówiła: maja sjestra. I nie pozwalała im jej tknąć:

- Maja sjestra jeścio cjełka!

Ruscy pytają tej „siostry”:

- Gdje ana rabotajet?

A ta jak się nie wydrze:

- Maja sjestra rabotajet tancirawszczicaj. Nu dawaj jejo chuja sysat' patamu szto wieczjeram ana w tjeatrie tancjewajet „łabiedjennyje ozjero”!





Jak Anna załatwiała reklamację luja



Innym razem Andzia napotkała w parku pijanego luja i coś nie do końca był zadowolony z jej usługi, tak że zaczął narzekać:

- E, takie tam obciąganie, to już moja dziewczyna to robi lepiej...

Andzia natychmiast wyprostowała się, wsiadła na rower i z daleka, gdy już miała pewność, że luj jej nic nie zrobi:

- Hm! Trzydzieści lat ciągnę druta od Donu po Dniepr, od Dniepru po Nysę, i nigdy nie miałam reklamacji! - i natychmiast na rower i już jej nie ma!





Jak Anna podrywała luja na współczucie



Gdy już nic nie skutkowało, gdy już nie było żadnych szans, Andzia brała luja na litość. Robiła się bardzo męska i zapraszała go po znajomości (bo się już z nim w męskości sprzymierzała) na wódkę. Ławka, park, butelka owinięta w reklamówkę, paczka wiarusów, jesienne liście pod nogami. I zaczynało się gadanie o babach, o „dupach”. Że fajne, że ciężko, dużo się trzeba nachodzić, żeby która dała, to już Andzia nie wytrzymywała i mówiła tak:

- Cholera, kurna, ziomek, powiedziałbym ci coś, ale kurna, no - wstydzę się.

- Mów, że mną pijesz, moim kumplem jesteś... Mów, poradzę ci.

- Kiedy wiesz, to tak naprawdę, pewnie, ciężko ci, trudno masz, baby ani widu ani słychu, człowiek na przepustce, ale co ja mam powiedzieć, jak ja mam jeszcze sto razy gorzej... - i spluwa nasza Andzia miarowo pod nogi, na te liście.

- Że niby czemu?

Tu Anna głowę spuszcza, marudzi coś pod nosem, a to papierosa zapali, a to wódki jeszcze poleje...

- Bo wiesz, ja w puszce siedziałem i kurna, przejebane, no wiesz, tam mnie tego nauczyli i odtąd tak za mną chodzi, żeby... żeby no wiesz, faceta obciągnąć...

To luj wykazywał pełne zrozumienie, współczucie:

- Ej, no to faktycznie, cholera, przejebane, pedałem być, ja pierdolę, ale masz, no to faktycznie ci zrobili... niewesoło, ciężkie życie... Ale co? Tak naprawdę? I możesz z tym chodzić po świecie? No, jak ci tu, chłopaku, pomóc?

To Anna już tam w środku dusi śmiech, ale robi poważną minę i mówi:

- No, ciężko, rzeczywiście (tu spluwa na ziemię), cholera, sam nie wiem, jakbym takiego zobaczył, to bym zabił, a sam tak mam, po wódce, żeby...

I niektórzy luje mówili wtedy:

- To wiesz, stary, jak już musisz, to może ja ci jakoś mogę pomóc? To może już obciąg mi? - Luje nigdy nie nauczą się prawidłowej odmiany czasownika „obciągać”...

Już w trakcie mówi: kurna, ty lepiej niż moja laska to robisz. No. Ale potem chciał pieniądze, to Anna powiedziała, że jest na rencie. I na rower!





Jak Anna podrywała luja na Zosię Kiełbasę



Dzwonek do mieszkania, patrzę przez judasza, luj. Myślę sobie, postawna jestem, chyba żeby nóż miał, tak to mi nic nie zrobi. Więc drzwi uchylam.

- Czy mieszka tu Zosia... Jakoś tak miała śmiesznie na nazwisko, już nie pamiętam, no powiedzmy, Kiełbasa. Czy to mieszkanie rodziny Kiełbasów?

Myślę sobie, luj fajny jest, żadna Zosia Kiełbasa tu nigdy nie mieszkała, no, ale albo to przeszkoda? Więc ja robię smutną minę, niemal że w płacz, uchylam szerzej drzwi, zapraszam go, proszę, niech pan wejdzie, niech pan usiądzie, pan z daleka przyjechał?

- Z Olsztyna, szukam dziewczyny po latach, tu mieszkała...

- Oj, oj, oj, tak, no, Zosia, widzi pan, tak, mieszkała, no, ale, jakby tu panu... No, miesiąc temu na serce umarła.

I nuż go tulić, pocieszać, że może by w takim razie wódkę jakąś kupić i razem... Powspominać... Najlepszym przyjacielem Zofii byłem...





Teorie



Nietykalność auta



Wśród heteryków „całą gębą” nie ma miejsca na ironię, na grę, na cudzysłów, stylizację, nie mówiąc już o kampie. To największa różnica między nimi a nami. Są poważni i siedzą po uszy w twardej rzeczywistości codziennej, a my ich z przymrużeniem oka łechtamy naszymi manierami. Ale oni są tak poważni, że to łechtanie (pod bródką) tylko ich wkurwia, nie przechodzą na naszą stronę, wybuchają, bo wszystko traktują jako atak na ich heteryczny, poważny świat. Siedzą po uszy w swoich rolach społecznych, a my do nich z naszymi transgresjami, metamorfozami i przebierankami. My wszystko relatywizujemy. Oni nazywają się Sławek, Arek, Bogdan, a my im z naszymi pseudonimami. Siedzą po uszy w swoim regionie, symbolizowanym wiernością browarowi i drużynie, a my do nich z naszymi podróżami i niewiernością. Noszą się zawsze tak samo, a my do nich z farbą do włosów. Zero postmodern, zero relatywizmu, zero poczucia względności wszystkiego i umowności wartości - raczej kilka podstawowych, twardych wartości: honor drużyny z ich miasta, a więc także honor tego miasta, bo zakorzenieni są... Nietykalność własnej i cudzej dziewczyny, nietykalność auta.





Teoria przegięcia



Cioty przejmują te z zachowań, których kobiety wyzbyły się w procesie emancypacji: bierność, umiłowanie bycia dominowaną, cichość, zakładanie nóżki na nóżkę w geście zamknięcia, sznurowanie ust w takim samym geście, żerowanie na mężczyźnie zamiast samodzielności, samoponiżanie, jakieś takie wydelikacenie, którego u najbardziej kobiecych kobiet teraz już nie znajdziecie, a nawet plotki i zmienność („kobieta zmienną jest”). Że te cechy, wygnane drzwiami feminizmu powracają oknem ciotowskim. Dalej teoria idzie tak: dlaczego cioty właśnie te cechy staroświecko - kobiece z takim upodobaniem przejmują? Bo to są cechy kobiece, jak je widzą mężczyźni (a cioty to raczej jednak także mężczyźni). Dla faceta wyemancypowana, wysportowana kobieta z nogami na stole i z puszką piwa w garści jest mało kobieca. W jego oczach tylko te tradycyjne cechy, które tak przeszkadzały w samorealizacji, są naprawdę podniecające i kobiece. I teraz pytanie o wartości praktycznej: czy heteryków podnieca kobiecość czy kobiety? Czy jeśli ja kobieca będę, to czy ich podniecę (poderwę)? Czy podnieca ich sex, czy gender? Gdyby podniecał ich gender, to pedałów powinny podniecać męskie lesbijki. A tak się, niestety, nie dzieje...





Ci - ci – ci



Mówi więc jedna do drugiej na ten przykład tak:

- Miałam heteryka.

- I co?

- Wszystko OK, ale mu nie stanął.

- Jak to? A robiłaś mu ci - ci - ci?

- Robiłam i nic.

No i właśnie, gdyby teorie miały się jakoś do rzeczywistości, gdyby kobiecość nasza ich podniecała, to ci - ci - ci zawsze by działało, a tak działa raz na kozi rok. Ci - ci - ci polega na tym, że się maluje u jednej ręki paznokcie na delikatny, różowy kolor, albo bezbarwnym lakierem, pierścioneczki się nakłada i w ogóle robi się taką delikatną, zimną rączkę młodej studentki. Nie żadną tam transwestycką łapę, tylko skromną rączkę młodej dziewczyny. I się heteryka tak delikatnie, kobieco w te genitalia gilgoce, mówiąc przy tym:

- A to jaki ty wielki jesteś, a ja taka malutka, aż mi dłoń drży, no, pokaż tego swojego smoka wielkiego, ci - ci - ci! I się jest maksymalnie azjatycką malutką dziewczynką o skośnych oczkach, prosto z teledysku „Makareny”. Pi - pi - pi, pipeczkę mam mokruśku, pisklaczek! Nazywam się Anna Marija! Jestem kobiecą studentką pierwszego roku i zaraz ci rączką prosto od notatek podotykam tego twojego wielkiego słonia. Bo ty jesteś taki wielki, a ja taka malutka. I mam na sobie bielutkie majteczki, jednak troszkę już mokrutkie, bo jestem prosto wycięta z Mangi, jestem bardzo, bardzo Kawaii, kategoria „teens”. No i luj wtedy na zasadzie prostej (ach - zbyt prostej!) interakcji w męskość spierdala co tchu, w mężczyznę, żeby go ta kobiecość nie zalała, nie pomoczyła i żeby sam się od niej kobiecy nie stał, to musi spierdalać na motorze prosto w mężczyznę i wtedy skutkiem ubocznym tego jego spierdalania powinno być to, że mu staje. Tak jak Szapołowska robiła w Krótkim filmie o miłości Kieślowskiego ci - ci - ci młodemu Olafowi Lubaszence i mówiła:

- Jestem wilgotna... Masz takie delikatne dłonie... - żeby go tą delikatnością i wilgotnością zarazić, żeby on męsko się poczuł, w męskość uciekł. Nic więc się nie zdziała z lujami hetero, jeśli się ze swoim ciotostwem ukrywa. Trzeba od razu zaczepnie prosto między nogi lujowi patrzyć, przeginać się, bo on nie faceta, a baby w tobie szuka. I to powinno zadziałać.

Powinno.





Ciotka z wyłączoną Ideą



chciała być znana na całą Polskę. Jeździła pociągami. Kupiła bilet weekendowy, w promocji, za pięćdziesiąt złotych. Mogła na niego jeździć od piątku do niedzieli po całym kraju. Była w Kudowie. Była w Ustrzykach, w Krynicy, w Zgorzelcu, była nawet w Oleśnicy. Powiedziała:

- Będę tak długo jeździła, aż będę wreszcie coś miała!

Wszędzie wypisywała w toalecie swój numer komórki. W pociągach i na stacjach. Pisała: obciągam i daję obciągać. Albo: Ruf mich an! Ale zanim ta kampania reklamowa dała jakieś efekty, odłączyli jej telefon za niepłacenie rachunków. Później ten numer dostał się komuś innemu.





Numerek w hipermarkecie



Aligatorzyca poszła do hipermarketu, raz jeden. Zostawiła torebkę w przechowalni, a numerek zgubiła. Wraca już z siatami, szuka, szuka po kieszeniach - nie ma.

Świat stał się kodem kreskowym, do którego Aligatorzyca nie posiadała czytnika.

- Proszę pana, jest tak a tak: zgubiłem numerek, a tu jest moja torba na ramię.

- O, niech pan poszuka w kieszeniach, w portfelu... Bo to będzie kosztowało...

Nie ma.

Facet z obsługi klienta wzywa ochroniarzy. Aligatorzyca cofa się cała w sobie, przestraszona. Zbiegowisko.

Nie ma.

- No więc wypisujemy blankiet, tu opłata pięćdziesiąt złotych za numerek. Która to torba?

- Tamta, w boksie na dole, druga od dołu, ta różowa! - ochroniarze stawiają na ladzie torebkę Aligatorzycy.

- Ale proszę pana, to jest damska torebka...

- Nie, moja.

- To co jest w środku?

- Wiem, co jest. Klucze i chusteczki...

- Proszę pana, klucze i chusteczki to są w każdej torbie. Może coś bardziej charakterystycznego?

Aligatorzyca milczy, spuszcza głowę, zagryza wargi, bo wie, że tam są jej przybory do makijażu i damski grzebyk, i lusterko...

- Lusterko - rzuca cicho i spuszcza oczy.

I teraz ten wielki, napakowany, ubrany na ciemno granatowo. Ochroniarz. Wkłada swoją wielką łapę i wyciąga. Te fatałaszki. Te pierdołki. Te pizdryki. Tak dobrze Aligatorzycy znane. Trochę jakby ją samą dotykał, jakby grzebał w jej intymności, jakby pod bluzką.

- A jednak to nie pańska, a jednak to damska torebka! Pan pozwoli ze mną. Tak, męska torba, męska torba... Złodziej. - Krąg ludzi robi się coraz większy i Aligatorzca sama już nie wie, może przez całe życie nosiła jakąś cudzą torebkę?





Z „Dziennika”



Na ławce na pikiecie Cyganka (prawdziwa) siedzi z jakąś ciotą, woła na mnie i Paulę:



- Umiecie czytać? - w ręku ma pomiętoszone jakieś pismo na kartce A4.

- Pokażcie. Czytamy im na głos:

Wyraża się zgodę na dostarczenie paczki żywnościowej Lubej Góral osadzonej w Areszcie Śledczym w Zielonej Górze...

- ... Tak, tak - patrzą po sobie, że im nie kłamiemy, bo też ta nasza Luba właśnie panoczku w Zielonej Górze już od tak dawna... - Tak, tak, to się zgadza.





Jedna do drugiej w pekaesie

z Lubaczowa do Jarosławia

o wejściu Polski do UE:



- Ludzie ludziom zgotowali ten los.





Napis na zamkniętym dworcowym kiosku z Princessami i soczkami, w Jarosławiu, na szybie, wydrukowany na komputerze, na kartce A4:

FRYZJERKI SPOD KINA WESTERPLATTE PRZYJMUJĄ NA JANA PAWŁA II KOŁO GLOBUSA





Na dworcu w Ełku...



...jedna ciotka sprzedaje fastfudy i nad sufitem ma zawieszony telewizor, w którym zawsze ogląda seriale. Co roku sprawdzam: jest na swojej pozycji, zapatrzona, tu mi kawę robi, a tu oczy w telewizorze. Raz patrzę - cała zaryczana. To ja do niej:

- A co? Serial był?

- A nie, cebulę kroiłem...

- A myślałem, że serial, bo pan taki spłakany...

- Nie, przy serialu tylko tym płaczę... jak mu tam... Zerwane więzy.





Dwie takie, pracujące w przechowalni bagażu w Iławie:

Jedna przyszła do drugiej, puka

- Perła, wpuść mnie!





Lekarz do mnie:

- Proszę ściągnąć te ciuszki i położyć się na kozetce.





Patrycja i Andzia leżą, patrzą na gwiazdy, Patrycja:

- Jak myślisz, są tam jakieś obce cywilizacje?

- Nie wiem...

- A jak by były, to myślisz, byśmy tam coś miały?





Flora Restauracyjna





Tola



Ladies & Gentelmen, przed Państwem słynna na cały świat... Flora Restauracyjna! Orkiestra tusz!

Flora opowie nam o Toli, Sanepidziarze i Pisuaressie z dworca głównego. Słuchajcie uważnie!



Tola była z Poznania, skąpa. Potwornie skąpa.

- Boże, jaka ta nasza Tola skąpa była! Toż ona do umywalki sikała, bo jej żal było tyle wody spłukiwać! Ale o czym ja miałam? Aha - Tola żyła przez sześć lat z takim kucharzem nawet dosyć lujowatym, Mirkiem. Ona wariatka i skąpa, więc nic dziwnego, że ją w końcu kopnął. Akurat się z nią umówiłam - Flora Restauracyjna wzdycha - umówiłam się, żeby do Lidia jechać na tanie zakupy. Stoimy już w kolejce do kasy, a ja kupiłam takie zupki Knorra, jakieś tam pikantny kurczak, czy inna tam serowa uczta. W każdym razie za nami w kolejce też stały cioty, takie młode, z wyszczypanymi brwiami, z irokezami, prosto z dyskoteki, a chude, szyje długie, z żyłami. To może myślały, że ja luj jestem - bo Flora Restauracyjna umie być męska, a i postury wielkiej - więc zaraz do mnie tak się zalecać:

- Co pan kupuje? Zupki? Ach, chyba mamy takie same - jak to one tam wymyśliły? - kubeczki smakowe... Bo też takie lubimy... Właśnie te.

Kubeczki! - Flora Restauracyjna unosi brwi, łypie białkami, załamuje pulchne ręce.

A jeszcze Tola tam se wrzuciła takie kalesony do koszyka, to one myślały, że to dla mnie i tak:

- O, jakie kalesony... To najważniejsza część męskiej garderoby...

I wtedy właśnie przychodzi esemes od tego Mirka: Wyprowadzam się, klucze u sąsiadki.

No to mówi ta Tola:

- Słuchaj, Florcia, jedźmy, jedźmy na kwaterę, bo ja nie wiem, co ja tam w mieszkaniu zastanę!

Ale wyobraźcie sobie teraz to zdanie wypowiedziane przez Florę udającą poznański akcent Toli, jakim mówią proste kobiety z podpoznańskich miasteczek, i w tym głosie zaniepokojenie o te wszystkie statki mieszkaniowe, kwaterowe...

Ja otwieram kluczem, wchodzimy, ona bach, w przedpokoju na podłogę i w ryk! Jak nie zacznie ryczeć, ale to jak! Ta Tola. Mu i mu. Wreszcie wstaje z tej ziemi tak rycząc, idzie do kuchni:

- Boże, Flora, co on mi zrobił, tyle lat! - i muuu, ryczy. Ale to jeszcze nic, bo zagada do szafek w kuchni i dopiero jak nie wybuchnie na całe gardło, a wśród tych ryków bełkocze:

- O Jezu, moje szklanki! Moje szklanki mi zabrał, muuu... - i już sprawdzać stan spustoszenia mieszkania:

- Jezu, moje dwa garnki mi zabrał, muu... Moje dwa garnki ostatnie, moje garnki... - w końcu trochę się uspokoiła, ale nagle, w korytarzu patrzy i jak nie wybuchnie:

- O Boże, Boże, moją kurtkę mi zabrał skórzaną, no tego już mu nie wybaczę, muuu! Odda skurwysyn!





Sanepidziara



- No, kochany, to ma być lokal gastronomiczny klasy pierwszej? O nie! To miała być placówka wzorcowa, a tu widzę: zaniedbanie na zaniedbaniu!

Flora Restauracyjna opowiada mi, jak do niej, do zakładu, przychodzi jedna ciota z sanepidu. A raczej wpada. Ze swoją pomocnicą, młodą, zastraszoną dziewczyną. Cała porannie podniecona, cała w ptaszkach, w kawie. Wpada, prosi o fartuch, czepek niebieski, foliowy i od razu na zaplecze, do kuchni.

- Co to jest? - palec wsadza w garnek - to jest naczynie do duszenia mięs? Ocho! Ale tu, proszę pana - tak się zwraca do Flory - widzę resztki pokarmowe... No nie - bierzemy wymaz. Małgosiu! Pobierz próbkę. - I już jej ten fartuch nie wystarcza, już się wszystkiego brzydzi, już by najchętniej sobie maskę z worka na twarz nałożyła, choć wszyscy wiedzą, że restauracja Flory najpierwsza w całym mieście i nawet w gazecie pisali...

- W tym naczyniu co pan przechowuje? - otwiera plastikowe pudełko z bułką tartą. Flora jest tak przerażona, że jej się myli i mówi:

- Mąkę.

- Mąkę? Przecież to jest bułka tarta! No, pięknie. Czy ta bułka była już dziś wykorzystywana do produkcji żywności?

- Tak, świeżutka, świeżo rano ukręciłem, przed chwilką wystawiłem... - to ta na to oschle:

- Nie, proszę pana, w tej chwili to już jest nieistotne - i bach - tą bułkę wsypuje do woreczka i każe woreczek opisać, do analizy.

Teraz grzebie w szafie:

- Co to za pojemniki? A gdzie pozwolenie? Certyfikat unijny? - To Flora nerwowo zaczyna przerzucać kotlety, a ona:

- Pan tymi rękami od pieniędzy dotyka żywności? Nie, nie, nie, to tak nie może być, to tak nie będzie.

Teraz ta Sanepidziara całego swojego ryja wkłada do oszklonej lodówki i trzyma tam, przeglądając różne kanapki. Mruczy pod nosem:

- Te kanapki są dostarczane, te dostarczane, dostarczane, data ważności, folia, flora bakteryjna - Flora już nie może, bo nie wie, czy śmiać się, czy płakać. - A te surówki co tu robią?! To nie wie pan, że surówka nie ma prawa...

- Ten wyparzacz jest zepsuty? W takim razie pan nie ma prawa używać metalowych sztućców, tylko plastikowe!

Flora aż się za głowę łapie. Boże, Bożena, u mnie, w najlepszej knajpie w mieście plastikowe sztućce? Ciota ciocie zgotowała ten los!

Za to Flora Restauracyjna umie ją przedrzeźniać. Wykrzywia wargi, przewraca białkami. Ta Sanepidziara to ciota już czterdziestoletnia, gruba, ale cała jakby z apteki. Głos jakby z sądu, albo urzędu. Podchodzi do zlewu:

- No, widzę, że - panie Florianie - zaniedbania... Co to jest? - I do swojej pomocnicy:

- Pisz: „w zlewie do higieny naczyniowej znajdują się odpadki marchwiane”. W nawiasie: „pobrano wymaz”. - Teraz przejeżdża palcem po podłodze:

- I na tym się jeszcze nikt nie pośliznął? No, ładnie. A ja tak pana, panie Florianie, chwaliłem! Toż to się wszystko ślizga! - Flora Restauracyjna unosi oczy do góry, łypie białkami, załamuje ręce. Teraz coś zauważyła w kącie pokoju. Flora robi nam całą pantomimę:

- Boże! Boże, co to jest! Ach! Pisz: „resztki organiczne w stanie daleko posuniętego rozkładu”! - Bo pestkę od wiśni kurwa znalazła i o to tyle hałasu - tłumaczy nam Flora. Dla niej wszystko, co organiczne, to od razu nieświeże mięso, trup. Więc z daleka, teatralnie się krzywi, podnosi tą pestkę ostentacyjnie, przez woreczek foliowy, żeby się nie zaraziła sarsem, a drugą ręką nosa zatyka, wachluje się, kurwiszon. Ale po tygodniu to oczywiście przychodzi i tak:

- Tak, panie dyrektorze - pod rękę z nim, jak na spacerku - to jest właśnie ten zakład wzorcowy, który chciałem panu pokazać, o tu, proszę, nowość, sterylizatory do naczyń, najlepszej firmy, o tu te stanowiska według ekonomicznego rozkładu, zresztą pan Florian zaraz panu udzieli dalszych informacji, a potem - zniża głos - ciasteczek spróbować koniecznie, tych z wiśniami, specjalność zakładu...





Pisuaressa z dworca głównego



była wredna dla ciot. Przez całą komunę i dłużej siedziała w przedsionku szaletu naburmuszona, w tej swojej recepcji, w fioletowym fartuchu za kolana, rozczochrana, herbatę ze słoika zimną piła, siorbała, „siedziała”. Siedzenie to pewien sposób na życie. Dzwoni jedna do drugiej:

- Co robisz?

- A, siedzę...

Albo:

- Co się będę trzy razy przesiadała, wezmę se pociąg bezpośredni, może droższy te dziesięć złotych, ale wsiadam i do samego Lubiewa z dupą jadę, z dupą se siedzę wygodnie, pizdę wiozę elegancko...

Więc ta Pisuaressa wywiesiła sobie w pracy, na szybie, Najświętsze Serce Jezusowe i jeszcze jakąś Matkę Boskę. Z tej pakamery miała widok w głąb kibla na pisuary, a kabin - że były po jej stronie - nie widziała. Przyszły dwie cioty, zamknęły się w kabinie. Potem ktoś, to ona:

- Proszę bardzo, najpierw dwa złote płatne z góry, papier po prawej! Tak, pisuar też płatny, a ręce w cenie. Co? Do kabiny, to niech sobie papier toaletowy weźmie, po prawej. No. - I siorbie. - Co? Zajęta? Jak zajęta? - Tu robi minę pt. „jeśli ja nie wstanę, to nic beze mnie nie umią” - wzdycha ciężko, odstawia herbatę, wstaje i idzie do tej kabiny, wali pięścią i tubalnym głosem:

- Proszę opuścić już kabinę! Halo! Co się tam dzieje?

I tarabanienie.

- Halo!

Tarabanienie.

- No coś takiego! Halo, co tam się wyrabia! Proszę natychmiast opuścić kabinę! Józek! - miała tam takiego pomocnika - Józek, dawaj no tu natychmiast zapasową klamkę, zobaczymy, co się tam wyrabia, no żeby dziesięć minut zajmować kabinę!

I tarabanienie.

Tymczasem cała tajemnica polegała na tym, że kabiny były trzy, z czego jedna oczywiście miała napis „awaria”. Więc dwie. I te ścianki pomiędzy kabinami kończyły się tak na około dwadzieścia centymetrów nad ziemią. Więc cioty co zwinniejsze wchodziły oficjalnie do osobnej kabiny, ale pod spodem się do siebie prześlizgiwały (po tej mokrej, obszczanej podłodze) i się zabawiały. A potem jeszcze musiały do siebie wrócić tą samą drogą. Przychodziła Anna, to od razu brała tą brudną szczotkę całą w gównie i bau! wrzucała do kabiny obok, ciotom na głowę. Takie ZOO. Raz jedna tak przechodząc zaklinowała się pod ścianką działową i ani rusz w żadną stronę. A zapomniała się zamknąć w kabinie. To ta Pisuaressa chciała podłogę w kabinie zmyć, otworzyła drzwi i jak w tę ciotę nie machnie szczotką i ścierą, całą ją aż do ściany zamiotła!

A zwykle to siedzi w tej swojej recepcji i tylko tak (to jest temat na cały monodram):

- Kabina? Dwa złote, płatne z góry, papier po prawej stronie.

- Dwa złote? Czemu tak drogo?

- Tak, bo to z myciem rąk.

- Tak, kabina dwa złote, płatne z góry, papier po prawej.

- …

- Bo z myciem już rąk.

- …

- Jak to wszystko pozajmowane? Gdzie jest moja klamka?

- …

- Halo! Panowie! Nie siedzimy już!

Tarabanienie do wszystkich kabin.

- Pan czeka! Niech pan tu wejdzie do mojej prywatnej kabiny - i otwierała jakąś lewą klamką albo tajnym kluczem kabinę z napisem „awaria”.

- Halo! Koniec tej sielanki! Ale co to za palenie? Ostrzeżenie: nie pali się w toaletach papierosów, uprasza się!

- Co ma być? Kabina? Dwa złote, płatne z góry, papier po prawej stronie.

- …

- Bo z myciem rąk!

- Oj, panowie, wychodzimy, za chwilę pójdzie klamka w ruch! No, proszę mi tu nie spać, nie śpimy! Pan wychodzi? - tarabanienie. - Halo, a tam co u pana? Już gotowe? To szybko się podetrzeć, szybciej się podcierać! Boże, sami narkomani!

- Dzień dobry, Papier? Proszę, płatne z góry, papier ma pan po prawej stronie...

- Pan wychodzi?

- Zaraz, co to jest? Zaraz, no żeby tak naświnić, gdzie jest moja gruszka?! No, a pan? Co pan tu zostawił? Przecież ci ludzie nie mają za grosz kultury! Gdzie jest moja gruszka? No ale żeby tak nabrudzić!

- Nie mam chwilowo miejsc.

- O proszę - po dwóch do kabiny, artyści! Proszę, wolne.





Z wierszy Flory Restauracyjnej





Ja Ciota



będę się przejmowała

ukrywała

prosiła o akceptację

ćwiczyła na ulicy męski

krok znosiła przytyki

podkulała ogon, gdy krzykną

robiła minę zbitego psa, gdy zagwiżdżą

garbiła się i przyspieszała kroku, gdy

bekną

ubierała się po męsku, żeby się przypadkiem nie obejrzeli

płaszczyła przed tym całym heterycznym sanepidem?





A rośnie mi tu kaktus?!



jeśli wywalą - nie warto było należeć

opuszczą - ktoś tam zostanie

wyśmieją, to znaczy, że pieniądze wydane

na ich piwa były stracone

Odcedzę ich przez moje sito

w tym, co zostanie, uwiję gniazdo





S@miecl28/ lat 30 i 32



Uch! Dwóch zdecydowanych, męskich poszukuje suczki, która nas zabawi, pozmywa, wyliże buty, i za to wszystko dostanie kopa w dupę, jeśli chcesz służyć i być poniżanym, pisz do nas, szybko, tłumoku! Wypierdolimy cię z bratcholem równo, a ty wydrutujesz nas z połykiem.





Burza



„Dalekie grzmoty - niebo w papiloty”

Miron Białoszewski



Dzisiaj ty, Paula, opowiadasz. Choćbyś i nie chciała, ja byłam wczoraj. Ja nie będę codziennie pyska se zdzierała dla twojej przyjemności. Twoje, Paula, niedoczekanie. Bez żenady, ale dzisiaj ty. Zbiera się już na burzę i chmury nachodzą od Świnoujścia, ale gadaj, zdążymy.



To Paula robi znowu usta w dzióbek, jak Mischell, co o niej kiedy indziej. Tak, opowiem ci. Jedna mi mówiła, wykształcona, stara. Co ją spotkałam, jak do Galerii Dominikańskiej, do Alberta szła, bo są jakieś przeceny, a ona biedna. To mi mówiła, że jedną znaną pisarkę na pikiecie jeszcze w latach siedemdziesiątych widziała. O lasce szła, łysa. Zgadnij, którą (śmiech). Tą, właśnie tą. Nie przesadzaj, Paula. Przejazdem była tu, wstęgę w nowej szkole przecinać. I ta pisarka opowiadała tej ciotce, a ona Pauli, jak to dawniej bywało, nie za komuny, tylko dawniej, za feudalizmu, czyli w Dwudziestoleciu i wcześniej. Jakbyśmy tam miały. Lepiej, niż z obcymi cywilizacjami. I niech mi nikt nie mówi, że teraz są najlepsze dla ciotostwa czasy, bo nie są. Raczej najgorsze. Bo co mi po tym, że jest emancypacja, że ten erotyzm męski się leje z każdego pisma, z każdego bilbordu. Jak ja o byle co molestowanie będę miała. I co mi po tych gejbarach, piórach w dupie, jak ja z ciotami innymi tego przecież robiła nie będę, tylko z lujami, a niech mi ktoś pokaże luja w gejbarze (poza ochroną). A tam byś takich lujów miała pod sobą. Dosłownie i w przenośni. Wszystko byś im kazała. A dziś polowanie na lujów to na dziesięć razy dziewięć dostaniesz po gębie, a tylko raz w gębę. No.



To chodź, usiądźmy tu i zapalmy po wiarusie, to już ci opowiem wszystko po kolei, jakbyśmy miały. Jest taka sztuka Janusza Głowackiego Kopciuch, co dziewczyny w poprawczaku sobie opowiadają na łóżkach historie i się identyfikują. To i my możemy. Więc jesteśmy ze średniej lub wyższej szlachty. Z bogatszego ziemiaństwa. I mamy tak po trzydzieści lat. Jest na ten przykład...



- Barok! - przerywam jej prosząco, jak te dziewczyny z Kopciucha wtrącały swoje do opowiadania. - Barok. Hrabina wyszła z domu o wpół do dziesiątej. I pod perukami mamy malutkie pudełeczka z misternie wyrzeźbionymi otworkami. I to są te pułapki na pchły. W pudełeczku jest wacik nasączony miodem lub krwią (miesięczną, bo żadnej z nas nie chce się nakłuwać) i wszystkie pchły, z całej sukni, z całej peruki wchodzą do tej pułapki. (Co jak Lady Pomidorowa raz dostała wszy łonowych - komu się to kochana nie zdarzyło - to taką pułapkę barokową sobie robiła i nawet słoik z miodem przykładała, ale nic nie pomogło, wszy to jednak nie pchły, nie chciały do miodu). I wiesz, Paula, co jeszcze w tych siwych perukach mamy? Założę się, że nie zgadniesz. Małe kwiaty powkładane, fiołki i lilie, a każdy, żeby nie zdechł, włożony w ukryty wśród włosów miniaturowy wazonik z wodą! I mamy krynoliny, aby móc podczas uczty siedzieć na misternie rzeźbionym nocniku i srać. Tak było, mówiła mi Arturzyca, że po to te krynoliny wymyślili. Jak jedna drugiej podpadła, to jej do nocnika przed ucztą wpuszczała żywą żabę, albo szczura. I wymyśliły piegi, żeby zaklejać sobie pryszcze. I w ogóle nasze garderoby pełne są domków, tajnych przejść, niczym gotyckie zamki. Że my w każdej fałdzie sukni mamy kochanka, albo buteleczkę z czymś zatrutym, albo list, albo coś innego bardzo małego i rzeźbionego. Rokokową pułapkę na komary. I tak siedzimy podczas tej uczty, na tych nocnikach, w tych gorsetach, ściśnięte, że już wszystko, co zjemy, od razu z nas wychodzi. Tak siedzimy i czujemy, jak pod peruką wszystkie wszy idą centralnie do złotego pudełeczka z miodem lub krwią. A jak mi się nudzi, to sobie pudruję piersi, ramiona, specjalnym puszkiem...



- Dobrze, więc jest barok - Paula otula się szalem i robi sobie z niego dekolt. Już cała jest w krynolinach, żyrandolach, turniurach. Jest niedziela i my jedziemy linijką z parobkiem, czekaj! Nie! Ty mieszkasz tak jakoś o sześć wiorst ode mnie, w swoim dworku, a ja w swoim. I ja jadę w niedzielę na obchód, ekonom czy kto tam mi z tej linijki tłumaczy, ile żyta, ile pszenicy, a ja rękę na skroniach, w koronkach, bo mnie głowa boli.

- Ale jesteśmy babkami, czy facetami?

- Facetami, facetami. Biologicznie facetami. Ale możemy się bawić, że nie. W każdym razie - jesteśmy ciotami z baroku, no wyobraź sobie.

- No.



Pierwsze grzmoty za płoty, zaraz lunie na dobre, chodź, Paula, po drodze do ośrodka będziesz mi dalej mówiła... Weź nasz koc wytrzep z piasku, swoje buty weź w ręce i chodź, spadamy stąd, bo tu za pół godziny będą wszędzie pioruny waliły. W to miejsce przeklęte, jakby jednak grzech był, tyle że nikogo nie trafią. Ta woda, co w niej cioty stoją nieruchomo i tylko kręgi odchodzą, jak od kaczek, ta woda się wzburzy. Zawyje. Ale my już będziemy siedziały przy kremie sułtańskim, przy wacie cukrowej, przy oranżadzie z woreczka, przy wiarusie. Przez figle se na ciastka zajdziemy, a potem będziemy sobie obiecywać, że już nigdy, nigdy. Wchodź, Paula, do karety i spadamy w pizdu.



- No. I on mi tam tłumaczy, ten fornal, co i jak rośnie, ja taka znudzona, podpieram się, ziewam, migrena itd. Mówię mu w końcu: „Mój Janie, niech no Jan odwiezie mnie jeszcze do stajni, bo głowa mi dziś źle robi”.

- Tam już ja czekam w obcisłym stroju, na czarno, w dżokejce, ze szpicrutą...

- No już, w baroku w dżokejce... Ale czekasz. I teraz tak: wybieramy sobie dwóch chłopców do koni...

- Ale ja to bym bardziej chciała takiego jakby parobka...

- Wybieramy jednego chłopca i jednego parobka, i mówimy im tak:

- A idźcie tam do jeziora, do glinianki się wykąpać i zaraz mi tu w trymiga do pałacu śmigać, a wyświeżeni jak do kościoła.

- A oni czapki z głów i tak:

- A toż panie, a toż my już na Wielkanoc kąpane byli...

- Nic nie szkodzi, mój Macieju, mój Łukaszu, do jeziora.



A my przez ten czas to już same nie wiemy, co ze sobą zrobić, już nam nozdrza drgają, pierś faluje, już nic, tylko sobie te cycki pudrujemy! Pudrujemy se! Jezu, jak pudrujemy, aż się sypie! I peruki pudrujemy, aż pchły dostają zaczadzenia! I jak perfumujemy, jak! Ale rozpylaczy, to ja ci powiem, Paula, wtedy nie było. Tylko my jedna drugiej w usta te perfumy ciężkie, wieczorowe bierzemy i tak jak przy prasowaniu się kiedyś zraszało, plując na siebie się zraszamy! Aż mówisz: głupia, nie po oczach, bo mi cały puder spłynie! A jeszcze się okręcamy w tych krynolinach i okręcamy, na lewo, na prawo, aż wszystko z nich wypada. I brylantowe różne kolie na siebie wieszamy, kolczyki, wbijamy sobie w peruki szpile z szafirami, nakładamy pierścienie, wszystko, wszystko! Aż byśmy się mało nie pobiły o ten największy. I (bo stare już jesteśmy cioty, zapadnięte, z poharatanymi szyjami i wiszącymi podbródkami) to se quasi szyje nakładamy z plastiku czy z czego oni tam te quasi szyje robili. No, quasi szyje, nie czytałaś Przedwiośnia, jak się dwie ciotki Wiktoria i ta druga na bal do Nawłoci w tych quasi szyjach wybrały, aby po raz ostatni oczarować świat swoją urodą? Że miały sztuczne dekolty z silikonu, tfu, wtedy jeszcze nie było silikonu, no z jakiegoś sztucznego ciała i dopiero na szyi aksamitka zasłaniała miejsce, w którym to świństwo się kończyło? No. Więc właśnie takie stare, bogate, w tych świństwach, z plamami wątrobowymi na rękach, w brylantach... A oni by się kąpali. To w końcu ja bym siadła na tronie i czekała. Co oni tam robią tak długo w tym jeziorze? Potopili się?!



Drugie grzmoty - z nieba koty. Leje, leje i słońce świeci, zaraz nam jeszcze gejowska jakaś tęcza nad plażą wykwitnie, na znak przebaczenia od Boga! Może byśmy się i same potopiły tu, w tej wodzie, żeby nas w Szwecji na czystych ekologicznie piaskach znaleźli? Bo leje coraz bardziej, a jeszcze daleko, dopiero zielone schody, co nad nimi nic poza lasem i jednym ośrodkiem Społem. A nie wiem, czy ci mówiłam, że się obsesyjnie boję piorunów. Od razu wiem, że mnie sieknie. I w ogóle my wszystkie mamy ostrą nerwicę. Ta się boi tego, tamta tamtego, a wszystkie w nocy źle śpią i w neurozę popadają. Jezu, jaki huk, Paula, biegiem, biegiem! Zamknij się na chwilę. A to zamknij na chwilę jadaczkę swoją! Patrz na te, jak czarownice rozczochrane, jak uciekają, mało majtek nie pogubią, jak czarownice z Tesalii samej, albo prosto z gór Sierra Morena! Patrz, ale nie zatrzymuj biegu swego! Od rana w radio zapowiadali burze, trzeba było wcześniej na kwaterę wracać! Mówili, pogoda, owszem, ale nie dziś. Jezu, w nogę się jebłam! Nie mogę dłużej. Biec. Było palić?



- I przychodzą tacy wyświeżeni do nas, ale żeby się nie spoufalali, to nie byliby przyjmowani w tej sali, gdzie księżna Lubomirska, tylko w takiej gorszej, gdzie się ekonomów przyjmuje.

- W palarni fajek.

- W palarni.

- I nie podamy im niczego w naszej rodowej porcelanie Baranówka, najwyżej w jakimś Ćmielowie.

- W Ćmielowie, głupia, będziesz dawała?

- Chyba cię pojebało, a w czym ty im chcesz podać, no? W glinianych kubkach z Cepelii? Żeby potem na wsi opowiadali, że w pałacu u margrabiny de Merteuil jak w chłopskiej chacie żrą?

- No i masz - pożarły się, w czym podać chłopom!

- I tak by siedzieli, ale sami by się wstydzili zapytać, czemu to państwo ich zaprosiło i na pańskie stoły prowadzi, dopiero wódka by im gęby rozwiązała. I by w końcu zapytali:

- Ale żeby tak państwo nas zapraszało, dla jakiej to przyczyny, wielce szanowny pon nas zaprosił?

- A ja bym mojemu odpowiedziała:

- A żeby mi Łukasz plecy umyli - i bym się wygięła maksymalnie w paragraf. Wzięłabym go do wanny...

- W baroku się nie myli, tylko przypudrowywali plamy, a jak brzydko pachniało, to perfumowali, a jak plama, to zamalowywali albo wywabiali...

- No przecież to się już od dawna nie dzieje w baroku, tylko później. Już są wanny! Więc nasypałabym do wanny tych wszystkich soli, co je z Baden - Baden naprzywoziłam i co on nie wie, do czego służą, rozebrałabym się, quasi szyję postawiła obok wanny wraz ze sztucznym dekoltem i do wody bym weszła w samych tylko koronkowych majtkach, a on by tak stał z rękami splecionymi za sobą...

- A ja?

- Co: ty?

- A ja, co bym w tym czasie robiła?

- Ty? - Paula myśli - Ty zostałaś ze swoim w pokoju i musisz coś innego wymyślić... Bo ja teraz bym tak mojemu powiedziała:

- Wiecie, mój Łukaszu, jak tak zamkniecie oczy, to se wszystko człek może wyobrazić, nawet, że z babą... I bym go po chamsku rozebrała, mu te wszystkie jakieś lniane proste szmaty zdarła i właź mi tu do wanny! - Laskę to pierwszy raz by zobaczył, jak się robi. A jeszcze by się mnie potem dopytywał, co i jak, czy księdzu plebanowi na spowiedzi mówić o tym, czy nie, to ja:

- A czy ksiądz proboszcz mówili na kazaniu co o chłopach? A to nie mówili, to znaczy, że z chłopem to nie grzech! Ale żebyś mi się nie ważył plebanowi gadać, bo bez łeb wywalę! Na zbity pysk! - A zresztą - nawet jak by powiedział, no to przecież ksiądz... (nie mrugaj do mnie, Paula). Toż to jak w rodzinie... Jak oni wszyscy w karty razem grali... No i pamiętasz u Gombrowicza w Ferdydurke - kłopot był, bo chciał się „pobratać”, ale gdyby chciał seksu z parobkiem, to to się mieściło idealnie w konwencji pańskich fanaberii...

- Wszystko by wygadał.

- Właśnie że nie. Poszedłby rano do domu, matka w chałupie, we wsi chleb kroi. Taka wiesz, kobieta horyzontalna, taka z Chłopów. Więc ogień się pali na palenisku, ona wkurwiona, patrzy spod oka, ten chleb wielki taki bochen kroi i:

- Gdzie byłeś? Całą noc we dworze?

- A tak, pon na całą noc we dworze z drugim ponem mnie i Łukaszów zatrzymali...

- Gadaj, co tam robiłeś, do roboty byś się lepiej wzion!

- Kiedy mi nijak gadać o tym...

To ona już brwi marszczy, zrośnięte, już ledwo nad sobą panuje:

- Gadaj, bo bez pysk dam!

- E, kiedy to ja nie wiem...

- Mów! Bo kija wezmę...

- Pon kazali do siebie jak do baby, i żeby mu plecy myć...

To ona by ten nóż odłożyła i podleciała do niego:

- Jak cię zdzielę, nasienie, jak cię zdzielę, żebyś mi się nie ważył, ty głupi, głupi, o panu naszym dziedzicu takich rzeczy gadać, ty głupi jednak jesteś, a toż my u niego wszyscy siedzimy, a tu przednówek się zbliża, a stary jak robotę straci przy wywózce, a przy kartoflach, a toż to wszyscy jak te komornice skończymy bez ciebie, bo tobie muchy w głowie latajo! Żebyś mi o naszym panu takich świństw nie ważył się gadać i to przed wykopkami!

- No. I teraz weź to, kochana, na jedną szalę, a na drugiej postaw se te twoje gejbary...



Jezu, jak leje, Paula, chodź, schowamy się tu, do ośrodka Społem, na te wszystkie galaretki luksusowe, wyborowe, prosto z lodówki, na te napoje firmowe, leje, leje, ale wyleje się i przestanie, na jutro piękną, piękną pogodę zapowiadali w radiu Zet i już.





Telefony w życiu Pauli



Dr - dr - dr! Dzwoni Anna:

- Paula, co się dzieje, cała Polska grzmi!

- Co się stało?! Tylko krótko, bo do opery na Carmen się wybieram...

- Twoje listy do Michaśki i jej do ciebie luj jeden znalazł, ukradł ci i opublikował!

- Co?!

- Wszystko, wszystko, coście się wygłupiały, opublikowane! Ludzie się wszystkiego dowiedzieli! Ale jaki los spotkał Michaśkę! Najpierw ją wywalili ze wszystkiego, z czego ją mogli wywalić, z Uniwersytetu, wszystkie pieniądze jej zabrali, ale co gorsze, trąd jakiś na nią naszedł! Oko straciła, pół twarzy ma w bąblach, pewnie ta choroba się jej odnowiła... Michaśka tej nocy do Szwajcarii na powrót uciekła, do Zurychu. Powiozła ze sobą rodzinne srebra i brylanty. Pozostawiła morze długów, nie rozliczyła się z pieniędzy, podatki nie popłacone... Ale w drodze przez Cyganów jej dyliżans został napadnięty, chcieli ją porwać do haremu, ale gdy tylko czarną woalkę jej uchylili, a promyk księżyca na to, co z jej twarzy zostało, padł, szpetotą jej wielką przerażeni za czarownicę ją wzięli i utopić chcieli w jednym ze szwajcarskich jezior. Sama Michaśka wszystko to mi przez komórkę opowiadała! Bo tam były dalsze przypadki, dużo by mówić, dość, że Michaśka nie do Zurychu, a do Ruletenburga pieszo doszła i tam teraz gra w Black Jacka na automatach i w ruletkę - zbiera na operacje plastyczne! Do kraju - mówi - nie wróci już nigdy i z pisaniem koniec.

- Co?! Ze mną do opery miała jechać, właśnie się dziwiłam, że się spóźnia!

- No! Michaśka już w Ruletenburgu! A i ty nie idź do opery, bo cały Wrocław już mówi wyłącznie o tym jednym! To ciebie tam wygwiżdżą! Natychmiast do Michaśki, bierz tylko, co warte zabrania, każda chwila się liczy! Szybko w Hrobot Reisen, masz odjazd o ósmej spod Hotelu „Wrocław” i do Szwajcarii! Wszystko, wszystko, coście się wygłupiały, wszystko ludzie się dowiedzieli! Wszystko, Paula, wszystko!

- Ha! Ha! Ha!


